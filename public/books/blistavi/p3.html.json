{"index":3,"title":"","paragraphs":["Vi koji ste odabrali ovakav, skroviti život,","ovaj tajni, ranjeni, zakonom zabranjeni svet,","vi koji od vaših negdašnjih zvezda krijete lice,","vi pokunjene, doživotne galaktičke izbeglice -","zar neku pravdu očekujete?","Vaseljena i najslavnije, najuspešnije kazni","tako što ih sustignu razni zlosluti koje donosi","dželat Vreme. Zar ste očekivali lakše breme,","vi bivši letači, kad ste u strahu od Neba odlučili","ovde da vek vekujete?","Samo se vi krijte, pogureni. Ostajte dole.","Postoji još i nebeska, orbitalna staza.","Izgnanstva i tuge vas, i danas, ranjavaju i bole.","Da li ćete jednog dana shvatiti i znati","ako stigne glas o izlazu iz bezizlaza?","Spisi izgnanički"]}