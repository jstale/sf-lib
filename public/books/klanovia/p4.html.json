{"index":12,"title":"4.","paragraphs":["Devojka na vratima reče glasom blagim, neodlučnim: \"Hmm, ja sam Džoan Trieste. Lord Teciostriga kaže da si se upravo doselio.\" Njene oči su lutale; gledala je mimo Čaka Ritersdorfa, u stan. \"Nisi još ništa od svojih stvari doneo, a? Mogu li pomoći? Mogla bih da okačim zavese i očistim police u kuhinji, ako želiš.\"","Čak reče: \"Hvala. Ali, dobro mi je.\" Bio je dirnut činjenicom da se ljigavac toliko potrudio: pokupio negde, i doveo, ovu devojku.","Nema ona ni dvadeset godina, zaključi Čak; kosu je uplela u samo jednu, krupnu pletenicu koju je opustila niz leđa, a to je kosa neke smeđe, zapravo neodređane boje, zaista samo obična kosa. Devojka je prilično bela, previše bleda. I, činilo mu se, njen vrat je malčice predugačak. Ona nema nikakvu figuru vrednu pomena; ali je, bar, vitka. Džoan Trieste je na sebi imala tamne pantalonice pripijene uz kožu, čizmice i pamučnu košulju u muškom stilu; koliko je on mogao oceniti, ispod toga nije nosila prsluče, a nova moda sad i zahteva da se ne nosi. Međutim, bradavice njenih dojki bile su najobičniji, ravni, tamni krugovi ispod belog pamučnog platna: znači, nije mogla da plati, ili nije bila zainteresovana, za sada modernu operaciju njihovog proširenja. Pade mu na um da je siromašna. Studentkinja, može biti.","\"Lord Teciostriga\", objasni ona, \"potiče sa Ganimeda; stanuje preko puta tebe, s druge strane hodnika.\" Nasmešila se malo; imala je, vide on, vrlo fine, male, jednake, bele zube, veoma pravilne, dobro uobličene. Zapravo... maltene savršene.","\"Da\", reče Čak. \"On se uvukao ovde putem proticanja, ispod vrata, pre oko jedan sat.\" Dodade: \"Rekao je da će poslati nekoga. Izgleda da je mislio...\"","\"Da li si stvarno pokušao da se ubiješ?\"","On malo poćuta, pa slegnu ramenima. \"Taj ljigavac je tako pomislio.\"","\"Jesi, jesi. Prepoznajem ja to i sad; vidi se na tebi.\" Ona prođe pored njega, ušeta se u stan. \"Ja sam... znaš. Psih.\"","\"Koja vrsta psiha?\" On ostavi otvorena ulazna vrata stana, ode do svog paketića cigarete 'Pol Mol' i pripali jednu. \"Ima svakojakih. Od onih koji mogu da pomaknu planinu, do onih koji jedva...\"","Džoan mu upade u reč. \"Moje moći su minimalne, ali, ipak, pogledaj.\" Okrenuvši se ka njemu, ona odiže kragnu košulje. \"Vidiš moj bedž? Registrovani član Psih udruženja SAD.\" Zatim objasni: \"Moja sposobnost je da nateram vreme da malo poteče unatrag. U prostoru ograničene veličine, recimo tri sa četiri metra, otprilike veličine tvoje dnevne sobe. Za razdoblje od oko pet minuta najviše.\" Osmehnula se, i on se opet zadivi njenim zubima; preobražavali su joj lice, činili ga predivnim; dokle god se osmehivala, čista radost beše gledati je, a Čaku se činilo da to govori nešto o njoj. Kvalitet lepote uzdiže se iznutra; ona je divna unutra, i Čak shvati da će ta lepota, tokom godina, dok bude starila, postepeno sve više izbijati na površinu, tako da će Džoan sa trideset ili trideset pet godina naprosto zračiti lepotom. Zasad ona ostaje, ipak, dete.","\"Je li to koristan dar?\" upita on.","\"Ima ograničenu primenljivost.\" Sela je, kao ptica, na rukonaslon njegove arhajske sofe u danskom stilu, zavukla prstiće u džepove tesnih pantalonica i izjavila: \"Radim za policijsku stanicu Ros; prevoze me vrlo brzo na mesta teških saobraćajnih nesreća, a ja onda - smejaćeš se, ali to zaista uspeva - vratim vreme na trenutke pre nego što se nesreća desila, ili, ako je prekasno, ako je od nesreće prošlo pre više od pet minuta, ponekad uspem da vratim u život osobu koja je upravo umrla. Shvataš?\"","\"Shvatam\", reče on.","\"Nije neki veliki prihod. Što je najgore, moram biti na raspolaganju dvadeset četiri sata na dan. Pozovu me iz stana i prevezu brzinskim džet-skakačem na mesto udesa. Shvataš?\" Okrenula je glavu, uperila prst ka svom desnom uhu; on vide malen, zdepast cilindar ugrađen u njeno uho, i shvati da je to policijski radio. \"Uvek sam uključena u njihovu talasnu dužinu. To, naravno, znači da ne smem biti više od nekoliko sekundi udaljena od nekog prevoza; smem u restoran, pozorište, u tuđ stan, ali...\"","\"Pa, dobro\", reče on, \"možda ćeš spasti moj život, jednog dana.\" Pomisli: da sam skočio, mogla si me naterati nazad u postojanje. Al' je usluga, mani ga.","\"Spasla sam ja mnogo života\", reče Džoan i ispruži ruku. \"Mogu li i ja dobiti cigarišku?\"","On joj dade, i oseti se kriv što je, kao i obično, propustio da na vreme shvati šta je trebalo uraditi.","\"Čime se ti baviš?\" upita Džoan.","Nevoljno - ne zato što je informacija bila tajna, nego zato što se u narodu takav posao slabo cenio - on opisa svoj posao kod CIA. Džoan Trieste je slušala pažljivo.","\"Postoji zakon\", reče Čak, \"koji ja zovem Ritersdorfov treći zakon o smanjenom dobitku, koji kaže da srazmerno svome zadržavanju na jednom poslu, ti umišljaš, progresivno, da je taj posao sve manje i manje važan u opštoj svetskoj shemi stvari.\" Uzvratio joj je osmehom; sjaj u njenim očima, cakleće sjaktanje njenih belih zuba, činili su osmehivanje lakim. Počeo je da zaboravlja tovar očajanja koji ga je do maločas pritiskao.","Džoan je lunjala po stanu. \"Hoćeš li doneti mnogo svojih stvari? Ili ćeš naprosto živeti ovako? Pomoći ću ti da ga ukrasiš malo, a i Lord će, koliko to može. Na kraju hodnika ima jedno živo biće od tečnog metala, sa Jupitera, zove se Edgar; on je ovih dana u hibernaciji, ali kad se probudi, rado će i on pomoći. U stanu levo od tebe ima jedna viz-ptica sa Marsa; znaš, sa onim šarenim perjem oko glave... Nema ruke, ali pomera predmete psihokinezom. Pomogla bi i ona, ali danas je zauzeta oko izleganja; leži na jajetu, znaš.\"","\"Bože\", reče Čak. \"Koja je ovo poligenetska zgrada.\" Slušanje svega ovoga ostavilo ga je u blagoj ošamućenosti.","\"Osim toga\", reče Džoan, \"na spratu ispod tvog živi grib-sloš, koji se tu doselio sa Kalista; namotao se u mnogo, mnogo navoja oko one trokrake stojeće lampe koja je standardni nameštaj u ovim stanovima... Takve su se proizvodile oko 1960. godine. On će se probuditi čim sunce zađe; tada se oni bude i kreću u kupovinu hrane. A ljigavca si već upoznao.\" Potegla je dim snažno - ali malčice nevešto - iz cigarete. \"Dopada mi se ova zgrada; svašta upoznaš u njoj. Pre tebe, u ovom stanu stanovala je mahovina sa Venere. Njoj sam jednom spasla život; bila se sasušila... Njima je potrebna stalna vlažnost, znaš. Na kraju se pokazalo da je klima u oblasti Marin suviše sušna za nju, pa se morala odseliti u Oregon, gde stalno pada kiša.\" Okrenuvši se, devojka ga je posmatrala. \"Izgledaš kao da si imao mnogo nevolja.\"","\"Ne stvarnih. Samo zamišljenih. Onih koje su se mogle izbeći\", reče on. Pomisli: da sam samo malo porazmislio, nikad se ne bih ni upleo u takve nevolje; nikad se ne bih oženio onom.","\"Kako ti se zove žena?\"","Trgnuo se na to. \"Meri\", reče on.","\"Nemoj se ubijati zbog toga što si je otkačio\", reče Džoan. \"Za koji mesec, možda za koju nedelju čak, opet ćeš se osećati 'čitav'. Sad se osećaš kao jedna polovina organizma koji je presečen nadvoje. Binarna fisija uvek je bolna; znam to, zato što je ovde stanovala jedna protoplazma... koja je patila kad god se delila na dve, a morala se deliti, da bi rasla.\"","\"Valjda i rastenje boli\", reče on. Priđe širokom, neotvorivom prozoru i još jednom virnu dole, ka žlebovima, točkovima, nogarcima i džet-skakačima dole. Samo malo, malecno je nedostajalo...","\"Nije loše stanovati ovde\", reče Džoan. \"Znam to; stanovala sam ja na mnogo raznih mesta. Inače, u policijskoj stanici Ros svi znaju za zgradu 'Kod odbačenog oružja'\", dodade ona iskreno. \"To je zato što je ovde bilo svakojakih tuča, sitnih krađa, pa i jedno ubistvo. A nije ni neka čistoća... što si već mogao videti.\"","\"Pa ipak...\"","\"Pa ipak sam uverena da treba da ostaneš. Imaćeš društvo. Naročito noću, kad ne-zemaljski oblici života imaju pojačan društveni život, što ćeš već otkriti. Lord Teciostriga je osoba sa kojom je veoma dobro sprijateljiti se; pomogao je on mnogima. Ganimedanci imaju onu osobinu koju je sveti Pavle nazvao caritas... Imaj na umu da je Pavle rekao da je karitas najveća od svih vrlina.\" Zastala je. \"Moderna reč za karitas bila bi, valjda, empatija.\"","Vrata stana se pokrenuše; Čak se istog trena okrete. Vide dvojicu dobro znanih ljudi. Svog gazdu, Džeka Elvuda, i svog saradnika u pisanju, Pita Petrija. Obojici kao da je laknulo čim su ga ugledali.","\"Je'ote\", reče Elvud, \"mi mislili da stižemo prekasno. A prvo smo svratili u tvoju kuću, jer smo računali da si možda tamo.\"","Džoan Trieste reče, obraćajući se Elvudu: \"Ja sam iz policijske stanice Ros. Mogu li videti vaše papire za identifikaciju, molim?\" Hladnim glasom.","Elvud i Petri joj pokazaše, nakratko, svoje značke CIA, onda se došetkaše do Čaka. \"Šta će gradska policija ovde?\" upita Elvud.","\"Prijateljica\", reče Čak.","Elvud slegnu ramenima; očito nije nameravao da zahteva nikakve pojedinosti. \"Nisi mogo neki bolji stan da nađeš?\" Osmotrio je sobu. \"Ovde bukvalno zaudara.\"","\"Samo je privremeno\", reče Čak, sa nelagodnošću.","\"Nemoj da ti se pogoršava stanje\", reče Pit Petri. \"A tvoje odsustvo: ukinuli ga. Misle da bi trebalo da budeš na poslu. Za tvoje dobro. Ne bi trebalo da budeš sam na mestu gde se možeš prepuštati crnim mislima.\" Osmotrio je Džoanu Trieste, očigledno se pitajući da li je ona na neki način sprečila njegov pokušaj samoubistva. Niko mu, međutim, ne dade prosvetljenje u vezi sa ovim pitanjem. \"Znači, vratićeš se s nama u kancelariju? Ima đavolski puno posla; kako izgleda, bićeš tamo celu noć.\"","\"Hvala\", reče Čak. \"Ali moram početi preseljavanje mojih stvari; a treba i da sredim ovaj apartman, koliko-toliko.\" I sad je želeo da bude sam, iako je cenio njihove dobre namere. Nagon, neki, u njemu: da otpuzi, da se sakrije. To mu je u krvi.","Džoan Trieste reče dvojici cijaša: \"Mogu ja da ostanem s njim, bar neko vreme. Osim ako dobijem hitni poziv. Obično ga dobijem oko pet po podne, kad počne povratak ogromnog broja ljudi s posla. Ali, do tad...\"","\"Čujte\", reče Čak odlučno.","Njih troje se okrenuše upitno ka njemu.","\"Ako neko hoće da se ubije\", reče Čak, \"ne možete ga sprečiti. Možda možete odložiti. Možda ga psih, kao Džoan, može dovući nazad. Ali i sa nekim odlaganjem, on će to ipak uraditi, a ako ga dovučete nazad, naći će način da to uradi ponovo. Zato me ostavite na miru.\" Osećao se umorno. \"Imam zakazan sastanak u četiri sa mojim advokatom - i mnogo drugog posla. Ne mogu stajati i pričati.\"","Elvud pogleda na ručni časovnik i reče: \"Evo, ja ću te odbaciti do advokata. Možemo stići taman na vreme.\" Kratkim gestom pozva Petrija.","Čak reče Džoani: \"Možda ću se ponovo videti sa tobom. Jednog dana.\" Toliko umoran je bio, da mu je bilo svejedno hoće li je, ili neće, ikad više videti. \"Hvala ti\", reče neodređeno; nije mu bilo baš jasno za šta joj se zahvaljuje.","Pažljivo raspoređujući naglaske, Džoan reče: \"Lord Teciostriga je u svom stanu, a on može da hvata tvoje misli; ako opet pokušaš da se ubiješ, on će to čuti i umešaće se. Prema tome, ako nameravaš...\"","\"Jasno mi je\", reče Čak. \"Neću ovde.\" Ode do ulaznih vrata stana, sa Elvudom i Petrijem, koji stadoše nekako levo i desno od njega; Džoan za njima.","Čim su izišli u hodnik, on vide da su vrata ljigavčevog stana otvorena; ogromna žuta gomila sluzi blago se zanjiha u znak pozdrava.","\"Pa, hvala i tebi\", reče Čak, napola ironično, i ode, sa svoja dva saradnika iz CIA.","Dok su se vozili točkom do kancelarije Neta Vajldera u San Francisku, Džek Elvud reče: \"Ova operacija 'pedeset minuta'... tražili smo dozvolu da u početnu grupu za iskrcavanje uključimo i jednog muškarca. Rutinski zahtev, i naravno odobren nam je.\" On zamišljeno pogleda Čaka. \"Mislim da ćemo u ovom slučaju gurnuti simulakruma.\"","Čak Ritersdorf neodređeno klimnu glavom. Bila je standardna procedura da se koristi simulakrum u projektima gde bi moglo doći do neprijateljstava između raznih ljudskih klika; CIA ima mršav operativni budžet i ne voli da gubi ljude.","\"Zapravo\", reče Elvud, \"taj simulakrum - napravio nam ga je GD dole u Palo Altu - hm, dovršen je, i već nas čeka u našoj kancelariji. Pa, ako hoćeš da ga vidiš.\" On zaviri u malu beležnicu koju je izvukao iz džepa sakoa. \"Zovu ga Denijel Magbum. Dva'es šes' godina, Anglosakson. Diplomirao na Stenfordu i magistrirao političke nauke. Godinu dana držao nastavu na Državnom u San Hozeu, onda prešao u CIA. To ćemo napričati ostalima u Projektu; samo ćemo mi znati da je to sim koji prikuplja informacije za nas.\" On zaključi: \"Još nismo odlučili koga da odredimo da bude orijentacioni vodič za Denijela Magbuma. Možda Džonstona.\"","\"Onog tupsona\", reče Čak. Simulakrum može da radi do neke mere autonomno, ali u operacijama ove vrste, premnogo odluka se zahteva; prepušten samome sebi, Denijel Magbum bi se brzo odao, i svi bi saznali da je proizvedeni predmet. Magbum će hodati i pričati, ali kad dođe vreme za odlučivanje o politici - tada će neki dobar operator, koji sedi u punoj bezbednosti u Nivou Jedan zgrade CIA u San Francisku, preuzeti kontrolu nad njim.","Dok su parkirali točak na krovno sletište Net Vajlderove kancelarijske zgrade, Elvud reče zamišljeno: \"Baš nešto mislim, Čak, možda bi ti voleo da rukuješ Denijem. Džonston, kao što i sam kažeš, nije najbolji.\"","Čak, iznenađen, baci pogled ka njemu. \"Zašto? To nije moj posao.\" CIA je imala poseban korpus ljudi osposobljenih za animiranje simulakruma.","\"To, kao znak dobre volje prema tebi\", reče Elvud lagano, zagledan u gusti popodnevni gradski vazdušni saobraćaj koji je ležao poput sloja dima na gradu. \"Da bi ti, hoćemo li tako reći, mogao biti sa svojom suprugom.\"","Posle nekog vremena Čak reče: \"Bespogovorno ne.\"","\"Onda motri na nju.\"","\"Zbog čega?\" Osetio je zbunjeni gnev. I ogorčenje.","\"Budimo realistični\", reče Elvud. \"Psiholozi CIA vide očiglednu činjenicu da si ti i sad zaljubljen u nju. A za Dena Magbuma trebaće nam operator sa punim radnim vremenom. Petri bi mogao nekoliko nedelja pisati tvoje tekstove; uzmi ovaj posao, oprobaj se malo, vidi da l' ti se sviđa, pa ako ne, odbaci ga i vrati se tekstovima. Zaboga, pa ti si godinama programirao simiće, trebalo bi da ti rad preko daljinskog upravljanja dođe kao najprirodnija stvar. Mogao bih da se kladim na to. Otputovao bi istim brodom kao Meri, spustio se na Alfu Tri M2 u isto vreme...\"","\"Ne\", ponovi Čak. Otvori vrata točka, iskorači na površinu sletišta. \"Vidimo se kasnije; hvala za vožnju.\"","\"Znaš\", reče Elvud, \"mog'o bih ja tebi da naredim da preuzmeš tog sima. I bih, kad bih mislio da je to u tvom interesu. Što možda i jeste, itekako. Evo šta mislim da ću uraditi: izvadiću dosje tvoje žene - iz FBI - i pregledaću ga. Pa, kad vidim kakva je to osoba...\" Odmahnu rukom. \"Odlučiću na osnovu toga.\"","\"A kakva bi to osoba trebalo da ona bude\", upita Čak, \"pa da ja nju uhodin kroz oči cijaškog simulakruma?\"","Elvud reče: \"Žena kojoj se vredi vratiti.\" On zatvori vrata točka; Petri upali motor, i točak se hitnu u predvečernja nebesa. Čak ostade da gleda tu uzlaznu putanju.","Cijaški način razmišljanja, reče on sebi zajedljivo. Pa, dobro, trebalo bi da sam dosad, već, naviknut na to.","Ali Elvud je bio u pravu u pogledu jedne stvari. On, Čak, zaista je ranije programirao mnogo simulakruma, ugradio u njih retoriku smišljeno ubedljivu. Ako bi preuzeo vođenje tog 'Magbuma', ili kako ga već zovu, mogao bi - ovo ga navede da zastane - mogao bi preobraziti tog simulakruma u delikatno podešeni instrument, u mašinu koja vodi, zavodi, i, da, čak i kvari ljude oko sebe. On lično, Čak, ne bi nikad mogao biti tako ubedljiv govornik; samo kroz svoju veštinu postajao je maestralan.","Denijel-Den Magbum bi mogao, u Čakovim rukama, postići mnogo što šta kod Meri Ritersdorf. Što nikom nije poznato bolje nego njegovom gazdi, Džeku Elvudu. Nije čudo što je Elvud predložio baš to.","Ali u tom poduhvatu krio se i potencijal za vrlo uvrnute mogućnosti. Cela stvar bila mu je odbojna; uzmicao je od nje, intuicijom osećao da bi moglo ispasti ogavno.","Pa ipak, ne može ni da odbije tek tako, bez razmišljanja; nisu stvari - nije ni život sam, postojanje na Zemlji - tako otvorene, iskrene.","Možda bi rešenje bilo da daljinsku kontrolu vrši neko drugi, ali neko u koga on ima poverenja. Recimo, Petri. Neko ko bi štitio njegove interese.","Onda pomisli: a šta su, zapravo, moji interesi?","Vođen samo refleksima, duboko zamišljen, poče silaziti rampom u unutrašnjost građevine. Zato što mu je jedna nova pomisao, koju nije predložio njegov poslodavac Džek Elvud, neopaženo uklizila u um.","Razmišljao je: postoji nešto što bi se pod ovim okolnostima moglo postići. Simulakrum CIA i Meri; to dvoje, zajedno, na jednom prirodnom satelitu jedne planete - u sasvim drugom zvezdanom sistemu... okruženi psihijatrijskim slučajevima koji sačinjavaju čitavo jedno ludo društvo. Moglo bi, moglo bi da 'prođe', pod tako izuzetnim okolnostima.","To nije bila ideja o kojoj bi mogao sa bilo kim razgovarati; zapravo mu je bilo teško da je saopšti čak i samom sebi. Međutim, imala je svoje prednosti u odnosu na samoubistvo; a ovo drugo je on, zamalo, postigao.","Pod tim okolnostima ja bih mogao, zaista, uspeti da je ubijem, reče on sebi. Pomoću robota CIA, pomoću jednog konstrukta firme 'Dženeral Dajnamiks'. Pred zakonom bih imao prilično dobre izglede da budem oslobođen, jer simulakrumi kojima se rukuje sa takve daljine često postupaju i po svojoj sopstvenoj volji; njihova autonomna kola često preovladaju u odnosu na uputstva koje im neko šalje 'daljincem'. Pa, vredelo bi pokušati. Pred sudom ću se braniti da je simulakrum postupio svojevoljno; mogu pribaviti nebrojeno mnoštvo stručnih radova u kojima se dokazuje da simulakrumi često rade takve stvari... Istorija CIA prepuna je operacija u kojima su, u presudnim trenucima, simulakrumi iz takvih razloga zabrljali.","Na tužiocu će biti da dokaže, ako ikako može, da sam ja dao simulakrumu presudnu naredbu.","Dođe do vrata Neta Vajldera; ona se otvoriše, i on uđe, još i sad duboko utonuo u misli.","Možda jeste dobra zamisao, možda nije; svakako se o njenim dobrim stranama može raspravljati - već i iz moralnih razloga, ako ne iz praktičnih. U svakom slučaju, to je jedna od onih ideja koje kad se jednom zakače za tebe, nikako te ne puštaju; prava idQe fixe, ušla je u njegov um, došla da ostane, ne može se izagnati.","Ne bi to bio, ni u kom slučaju, čak ni teorijski, 'savršeni zločin'. Teška sumnja pala bi odmah na njega; oblasni ili državni tužilac, ili već ko bude nadležan za takav slučaj, vrlo brzo i tačno bi pogodio šta je stvarno bilo. Dosetili bi se i reporteri domo-novina: neki od njih su među najprodornijim umovima Amerike. Ali podozrevati, i dokazati, to su dve sasvim različite stvari.","Do neke mere moći će i da se krije iza zavese tajnosti, koja uvek zaklanja sve delatnosti CIA.","Više od tri svetlosne godine, ogromno rastojanje. Svakako preveliko da bi se pod normalnim okolnostima mogao, preko njega, izvesti kapitalni zločin. Mnogo koji delić elektromagnetnih signala, prilikom potonuća u hipersvemir i izranjanja iz njega, mogao bi razumno biti protumačen kao posledica dejstva nasumičnih prirodnih činilaca. Advokat odbrane, ako išta valja, može prokleto mnogo postići već insistiranjem na toj jednoj poenti.","A Net Vajlder je takav advokat."]}