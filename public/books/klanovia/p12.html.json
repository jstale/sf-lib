{"index":28,"title":"12.","paragraphs":["Pored Meri, cijaš Den Magbum reče: \"Čula si izjavu ljigavca; u tom brodu se nalazi Bani Hentmen, koji je na samom vrhu naše liste traženih osoba.\" Magbum, uzbuđen, poče nervozno i grubo pipati oko svog grla, očigledno pokušavajući da nađe radio-uređaj koji će ga povezati sa moćnim relejnim primopredajnikom CIA na jednom od najbližih zemaljskih vojnih brodova.","\"Ja sam takođe čula njegovu izjavu\", reče Meri, \"da ti nisi osoba nego simulakrum.\"","\"Osoba, soba, oba\", reče Magbum. \"Šta ima veze to?\" Pronađe mikrofon i progovori u njega, prenebregavši Meri, javljajući svojim starešinama da se Bani Hentmen najzad pojavio. On to javlja, pomisli Meri, samo na onovu usmene tvrdnje jedne ganimedske gljive. Međutim, tvrdnja je verovatno istinita. Nema sumnje da je Hentmen na tom brodu; identifikacijska oznaka na brodu je taj zec, dobro znan gledaocima Banijeve TV serije.","Ona se priseti, tada, ružne epizode koja joj se dogodila kad se obratila Hentmenovoj organizaciji u pokušaju da kod njih zaposli Čaka kao scenaristu. Vešto i glatko su joj predložili da je povale u krevet; nije im to zaboravila i nikad neće. Jedan 'dil' malo 'sa strane', tako je glasio njihov eufemizam za to nabacivanje. Tvorovi jedni razvratni, razmišljala je, gledajući kako se brod spušta kao neka ogromna, prezrela fudbalska lopta.","\"Moja uputstva\", progovori Magbum najednom, \"jesu sledeća: približiti se Hentmenovom brodu i pokušati uhapsiti gospodina Hentmena.\" On brže-bolje ustade; ona, zapanjena, isprati pogledom Magbuma, koji lakim trkom ode ka parkiranom brodu. Da li da ga pustim? - upita ona sebe. Zašto ne? - zaključi i spusti laserski pištolj. Nema ona ništa protiv Magbuma, bio on čovek ili simulakrum, svejedno; a ko zna šta je. Svakako jeste veoma neuspešan, kao i svi cijaši koje je srela tokom svojih godina sa Čakom. Čak! Ona odmah preusmeri pažnju na njega. Čučao je tamo, na ravnici, sa Anetom Golding. Dug si put prevalio, dragi, pomisli ona. Samo da bi se osvetio meni. Da li je vredelo truda? Ali, pomisli ona, takođe si našao novu ženu; pitam se koliko će ti prijati polimorfna šizofreničarka kao ljubavnica. Ona uperi lasersku cev i opali.","Grubo belo svetlo svetleće rakete naglo nestade; vrati se tama. Nekoliko trenutaka Meri nije razumela šta se desilo; onda uvide da tom brodu, pošto je sleteo, više nije potrebnio osvetljavanje terena; zato su oni iz broda pucali na sopstvenu osvetljavajuću raketu i uništili je. Taj brod više voli tamu nego svetlost, kao neki fotofobni insekt koji trčkara iza police sa knjigama.","Nije znala da li je njen hitac dodirnuo Čaka.","Proklet bio, pomisli ona besno i zbunjeno. Onda oseti strah. Pa, ona je ovde napadnuta strana; Čak je ubica, došao je samo da bi nju ubio - ona je te činjenice bila svesna racionalno, savršeno, u celosti; njegovo prisustvo na ovom mesecu samo potvrđuje istinitost onoga što je, na osnovu svoje profesionalne procene, odavno naslućivala. Pade joj na um da je tokom putovanja, i tokom prvih njenih dana na M2 Alfe Tri, Čak lako mogao biti 'stanovnik' simulakruma, Magbuma. Zašto nije onda izvršio delo, šta je čekao? U svakom slučaju, on više nije u Magbumu, kojim se upravlja, valjda, sa Zemlje; to je politika CIA, što je njoj dobro poznato iz Čakovih nagoveštaja tokom godina.","Da se izvučem ja odavde, reče ona sebi. Pre nego što me on šikne. Kuda bih mogla poći? Veliki ratni brodovi nemaju pristup, zato što su ovi ludaci i manijaci podigli to, nekakvo, odbrambeno polje. Pretpostavljam da se brodovi još i sad bave pokušajima da nađu neki prolaz kroz to polje. U svakom slučaju, ona je ostala bez veze sa zemaljskim vojnim vlastima. Sad i bez Magbuma; više ni preko njega ne može stupiti u vezu sa ratnim brodovima. Kamo sreće da sam na Zemlji, pomisli ona snuždeno. Čitav ovaj projekat okrenuo se naopačke. Koje je ovo ludilo: Čak i ja pokušavamo ubiti jedno drugog. Kako se moglo razviti nešto tako jezivo i psihotično? Mislila sam da smo se uspeli razdvojiti... Zar nije to ono što se postiže razvodom?","Onda pomisli: nikako nije trebalo da pošaljem mog advokata Boba Alfsona da napravi one potencio-slike Čaka i one devojke. Verovatno ga je to navelo na ovo. Sad je prekasno da se tu išta promeni; ona ne samo što je dobila te fotografije, nego ih je već i upotrebila u sudnici. One su, time, postale državni javni dokument; ko god poželi, možda zbog neke male morbidne radoznalosti, može da ih potraži u sudskoj arhivi, da uključi animaciju slika i uživa u čitavim sekvencama gde Čak i ta famfulja, koja je, valjda, iz Trsta, vode ljubav. In hoc signo vinces, dragi moj...","Hej, Čak, pomisli ona, volela bih da se predam; da se povučem nekako unazad iz ovoga, ako ne za tvoje dobro, ono bar za moje dobro. Možemo li biti - prijatelji?","Od te nade nema ništa.","Sad se nešto neobično poče migoljiti na obzorju; ona se zagleda na tu stranu, čudeći se ogromnosti te pojave. Pa, nešto tako džinovsko ne može, valjda, biti ljudska tvorevina, pomisli ona. Atmosfera je oživela prisustvom nečeg stvarnog; zvezde postale tupe, delimično ugašene u tom području neba, a to biće, šta god da je bilo, počelo je poprimati oblik maltene svetao.","Stvorenje je imalo oblik kolosalnog guštera, i ona odmah shvati čemu prisustvuje; šizofrenoj projekciji, jednom odlomku iz praiskonskog sveta kakav doživlajvaju odmakli psihotici; to, izgleda, nije ništa novo ovde na M2 - ali, zašto se njoj pojavljuju takva priviđenja?","Da li bi mogao neki šizofrenik - ili možda nekoliko njih, udruženim snagama - koordinirati svoje psihotične opažaje sa nekim psioničnim talentom? Uvrnuta ideja, pomisli Meri nervozno, i ponada se da to nije pravo objašnjenje. Jer, takva kombinacija bila bi smrtonosna, ako su ovi ljudi kojim slučajem naišli na nju tokom svojih četvrt veka slobode.","Ona se priseti onog hebefrenika koga je upoznala u Ganditaunu... i koga su, možda opravdano, nazvali svecem; Ignjata Ledebura. U to vreme je osećala, i pored one strašne sirotinje i prljavštine, nešto svetačko u njemu, neki osnažujući, ali i zastrašujući miris natprirodnih moći usmerenih Bog zna kuda. Sad je, tek sad, osetila da ju je Ledebur očarao.","Gušter, prividno sasvim stvaran, poče da se proteže i da uvija svojim izduženim vratom; onda otvori čeljusti. Iz njih ispovraća neko drugo priviđenje, nalik na plamenu loptu, od koje se zapali taj deo neba; plamena lopta poče ploviti nagore, kao da je atmosfera nosi, i Meri odahnu: plamen, bar, odlazi, ne spušta se... Iskreno reče samoj sebi da se bila malo uplašila te druge mogućnosti. Nije joj ni najmanje prijalo ovo priviđenje; suviše ju je podsećalo na one tajne sekvence njenih snova, njenih sopstvenih, koje je pamtila i posle buđenja, ali o njima nikad nije ni sa kim razgovarala, čak nije ni sama razmišljala o njima, nije ih pregledala ni u tajnosti sopstvenih misli, a kamoli sa nekim drugim, na primer sa nekim profesionalcem, psihijatrom. Daleko bilo.","Plamena lopta prestade da se diže. Poče se rasturati u svetleće trake. A trake počeše ploviti nadole i, na njeno otupelo iznenađenje, podrhtavati kao da su u nečijim rukama, a potom se oblikovati u ogromna slova.","U reči, koje su, zajedno, dale poruku na nebu. Bukvalno - tekst. Upućen lično njoj, uvide Meri sa nelagodnošću i užasom. Reči su blistale:","DR RITERSDORF, IZBEGNI KRVOPROLIĆE","I BIĆE TI DOZVOLJENO DA ODEŠ OD NAS","Onda manjim, takođe blistavim slovima, kao naknadno domišljanje:","SVETI TRIJUMVIRAT","Ovi nisu normalni, reče Meri Ritersdorf sebi i oseti da se histerični smeh diže kroz njeno grlo. Pa nisam ja ta koja hoće krvoproliće; nego Čak! Zašto ste se, za ime Boga, na mene okomili? Ako ste toliko sveti, trebalo bi da budete sposobni da uočite nešto tako očigledno. Mada, uvide ona, možda baš i nije mnogo očigledno. Ona je pucala na Čaka maločas, a pre toga - ubila onog vojnika, Mensa, koji je bežao nazad u svoj tenk. Znači, posle svega, možda se može posumnjati i u čistotu njene savesti - njenih namera.","Oblikovale su se još dve reči.","MOLIMO ODGOVORI","\"Boga mu Bogovog\", pobuni se ona. \"Kako?\" Ne zahteva se, valjda, od nje da piše plamena slova preko nebesa; ona baš nije trijumvirat hebefrenih svetaca-psihotika. Ovo je naprosto strašno, reče ona sebi. Groteska je biti prinuđen na trpljenje nečeg ovakvog. Ako bih ja njih slušala, njima verovala, ispalo bi da sam ja na neki način kriva, nekako odgovorna za zloćudnost koja postoji između mene i Čaka. A ja to nisam.","Najednom se ukrstiše crveni zraci laserske aktivnosti u blizini broda Banija Hentmena. Den Magbum, simulakrum CIA, očigledno je stupio u borbu; ona se zapita koliko uspeha ima on, tačnije, ta stvar. Verovatno vrlo malo uspeha, ako je suditi po istoriji CIA. Ipak, ona mu požele sreću.","Zapita se da li je Sveti Trijumvirat dao neka uputstva i njemu. Magbumu bi dobro došla pomoć; on je sam navalio u boj, čeono je napao Hentmenov brod, pucao neprestano, sa rešenošću koja je, Meri sada uvide, neljudska. On je možda simulakrum, ne, nego on sigurno jeste simulakrum, reče ona sebi, ali niko ga ne može nazvati kukavicom. Dok svi mi ostali, pomisli Meri, svi: i Čak, i ta riba s njim, i ljigavac, čak i mensovski vojnik koji je uzaludno bežao ka bezbednosti svog tenka - svi smo mi prikovani za zemlju, svojim strahovima, motivisan je svako samo nagonom da spase svoju kožu i ništa drugo. Od svih nas, samo Denijel Magbum, simulakrum, prešao je u ofanzivu. I ta ofanziva, tako se bar njoj činilo, unapred je osuđena da bude smešna i potpuno neuspešna.","Nove žarke reči, ogromne, pojaviše se na nebu. Ali, nebesima hvala, ovog puta ne upućene njoj lično; prestali su bar na taj način da je blamiraju.","RATOVANJE SVOJE PREKINITE I VOLITE SE","Važi, evo, dobro, pomisli Meri Ritersdorf. Ja - počinjem: voleću svog bivšeg muža Čaka, koji je doputovao ovamo da bi me ubio; je l' to lep, nov početak, usred svega ovoga?","Crveno sjaktanje laserskih zraka u blizini, i uokolo, parkiranog broda Banija Hentmena postade još jače; simulakrum nije poslušao velike reči upozorenja, nastavio je uzaludnu, ali veoma junačku borbu.","Prvi put u životu ona se stvarno divila nekome.","Od trenutka kad se brod Banija Hentmena pojavio, ljigavca je obuzela zebnja; njegove misli, koje su stizale do Čaka Ritersdorfa, bile su sad prepune zabrinutosti.","\"Primam stravično pogrešne ocene o nedavnim događajima\", obavesti ljigavac Čaka. \"One sve emaniraju iz Hentmenovog broda; on i njegovo osoblje, a naročito nekoliko Alfanaca oko njega, izmaštali su nekakvu filozofiju prema kojoj si ti, Ritersdorfe, u samom središtu nekakve zamišljene zavere protiv njih.\" Neko vreme ljigavac je ćutao, onda domisli ka Čaku: \"Lansirali su leteći čamac.\"","\"Zašto?\" upita Čak i oseti da se ritam rada njegovog srca menja.","\"Slike napravljene tokom osvetljavanja svetlećom raketom pokazale su tvoju prisutnost na površini. Čamac će sleteti; ti ćeš biti uhvaćen; to je neizbežno.\"","Čak žurno ustade sa tla i reče Aneti Golding: \"Pokušaću da pobegnem. Ti ostani ovde.\" Poče da trči, da se udaljava sa tog poprišta, ne znajući tačno u kom pravcu; naprosto je hramao preko neravnog zemljišta, što je brže mogao. Za to vreme, Hentmenov brod je sleteo. Čak nastavi bežanje, ali primeti jednu čudnu pojavu: crveni tragovi laserskih zraka pojavili su se kao crte tupe crvene boje blizu parkiranog broda. Neko je otvoreno napao - možda je neka grupa napala - Hentmenov brod odmah po sletanju, čim se ploča na ulaznom otvoru pomakla u stranu.","Ko? - zapita se on. Meri sigurno ne. Neki od klanova ovde na ovom mesecu? Možda neki udarni odred Mensa... ali, zar nisu oni već prezauzeti, odbijaju napade Zemlje i održavaju neki sumnjivi zaštitni sloj iznad Da Vinčijevih Visova? Mensi, uostalom, koriste neka druga oružja, a ne ove staromodne lasere; dakle, ovo će pre biti CIA.","Magbum, zaključi on. Simulakrum je dobio naređenje da napadne Hentmenov brod. Pa, pošto je mašina, to je i učinio.","Mensi ratuju protiv Zemlje, pomisli on; a Magbum, predstavnik CIA, vodi bitku na život i smrt sa Hentmenom. Moja bivša žena ratuje sa mnom. A Hentmen je moj neprijatelj. Po logici, kakav je zbir svega toga? Mora biti moguće napraviti neku racionalnu jednačinu, izvući je iz ove barokne zapletenosti; situacija sigurno može biti sagledana pojednostavljeno. Ako Mensi ratuju protiv Zemlje, a i Hentmen ratuje protiv Zemlje, onda su Mensi i Bani Hentmen saveznici. Hentmen ratuje protiv mene, znači ja sam njegov neprijatelj, samim tim saveznik Zemlje. Meri ratuje protiv mene, a ja protiv Hentmena, znači Meri je saveznik Hentmena, dakle neprijateljica Zemlje. Međutim, Meri je na čelu zemaljskog odreda psihologa koji silom nameću svoje 'dobre namere', ona je doputovala kao zastupnica Zemlje. Dakle, po logici, Meri je i saveznica i neprijateljica Zemlje.","Ta jednačina se naprosto ne može napraviti... ima, naprosto, prevelik broj učesnika u borbi, i oni čine premnogo nelogičnih stvari, neki od njih, Meri, na primer, sasvim na svoju ruku, nikog ne pitajući.","Ali, čekaj, reče on sebi; ovi njegovi napori da napravi razumnu i razložnu jednačinu ipak daju neke plodove. Trčeći po mraku, on dobi uvid u jednu svoju nedoumicu. On se bori da se spase od Hentmena, koji je saborac Alfanaca i neprijatelj Zemlje; iz ovoga proističe, logikom strogom i neospornom, da je on saveznik Zemlje bio toga svestan ili ne. Ako na trenutak zaboravi Meri - čiji postupci svakako nisu odobreni od zemaljske vlade - on može načas videti situaciju jasno: nada je, za njega lično, da stigne do nekog zemaljskog ratnog broda i u njemu nađe utočište. Jedino tamo će biti bezbedan - jedino u zemaljskom ratnom brodu i nigde više.","Međutim, klanovi Alfe Tri M2 odbijaju napade Zemlje, podseti se on; jednačina je čak i složenija nego što se u prvi mah činilo. Ako je on, po logici, saveznik Zemlje, znači da je neprijatelj klanova, neprijatelj Anet Golding, neprijatelj svih i svakoga na ovom mesecu.","Ispred njega se pojavi njegova senka, ne mnogo jaka. Dakle, neko svetlo dopire sa neba. Još jedna svetleća raketa? On se okrete i na trenutak zastade.","I vide, na nebu, ogromna slova ispisana vatrom, poruku upućenu, kome? Od svih, baš - njegovoj ženi. Izbegni krvoproliće, poučavao ju je natpis na nebu. I biće ti dozvoljeno da odeš od nas. Jasno ispoljavanje luckaste, mentalno 'udarene' taktike psihotika nastanjenih ovde, i to verovatno onih kojima se pogoršalo: onih hebefrenika u 'Ganditaun'. Meri, dabome, neće obraćati pažnju na takve stvari. Ali svetleća poruka navede Čaka Ritersdorfa da uoči još jedan činilac: klanovi alfinog meseca vide u Meri svog neprijatelja, savršeno tačno. Meri je i njegov neprijatelj; on je pokušao ubiti nju, a ona njega. To znači, po logici, da je on saveznik svih klanova. Ali zbog svoje veze sa Zemljom on je neprijatelj svih klanova. Ma koliko žalostan, ne može se prenebreći konačan zaključak celokupnog njegovog razmišljanja: on je i saveznik i protivnik ovih klanova na M2; on je i protiv njih, i za njih.","Na toj tački odustade. Diže ruke od logike. Naprosto se okrete da beži dalje.","Stara poslovica, izvedena iz meditacija usavršenih kraljeva-ratnika iz antičke Indije, po kojoj je 'neprijatelj mog neprijatelja moj prijatelj' naprosto nije uspela u ovoj situaciji. I - tačka.","Nešto poče zujati iznad njegove glave, u visini, ali ne velikoj. Glas, veštački pojačan, poče urlati na njega. \"Ritersdorfe! Stoj, stani! Ili ćemo te ubiti na mestu.\" Glas je bubnjao i odjekivao, odbijao se od zemlje; zvučnik je bio usmeren pravo ka njemu i odvrnut punom snagom. Znao je: to mu govore iz Banijevog letećeg čamca, koji sad lebdi iznad njega. Našli su ga, tačno kao što je ljigavac predvideo.","On, dahćući, stade.","Čamac je bio na samo tri metra iznad zemlje. Metalne merdevine načinjene od više delova, povezanih šarkama, ispadoše iz dna čamca i počeše da se rasklapaju prema zemlji, uz bučno klepetanje. Veštački pojačan glas dade mu novo uputstvo. \"Penji se uz merdevine, Ritersdorfe. Bez ikakvog petljanja ili zadržavanja!\" U noćnoj tami, obasjane samo svetlošću poruka na nebu, merdevine napravljene od magnezijuma podrhtavale su bestelesno, kao neka veza sa natprirodnim.","Čak Ritersdorf ih dohvati i poče, sa olovnom nevoljnošću koja mu je stiskala srce, da se penje. Sledećeg trenutka već siđe sa merdevina i nađe se u kontrolnoj kabini čamca. Dvojica Zemljana, izbezumljenih pogleda, sa laserskim pištoljima, stadoše pred njega. Plaćeni neprijatelji Banija Hentmena, uvide on. Jedan od njih bio je Džerald Feld.","Merdevine se uvukoše gore, u čamac, koji odmah potom pojuri, najbrže što je mogao, u matični brod.","\"Spasli smo ti život\", reče Feld. \"Ta žena, tvoja bivša supruga, isekla bi te na komade da si ostao tamo.\"","\"Pa šta?\" upita Čak.","\"Pa to, da ti za zlo vraćamo dobrim. Šta bi više mogao tražiti? Videćeš da Bani nije ljut niti uznemiren; odveć je on veliki čovek da ne prihvati sve ovo u hodu. Na kraju krajeva, ma kako rđavo da stvari ispadnu, on se uvek može odseliti u Alfansku carevinu.\" Feld uspe da se osmehne, kao da je ta misao, po njegovom utisku, razlog da se bude srećan. Sa Hentmenove tačke gledanja, ona je značila da stanje ipak nije nepodnošljivo: izlaz postoji.","Čamac stiže do matičnog broda; otvori se ulaz u jednu veliku cev, čamac se ugura tačno u nju i onda kliznu, bez daljeg rada svojih motora, duboko u unutrašnjost velikog broda, sve do svog 'pristanišnog' ležišta.","Čim se čamac otvorio, Čak Ritersdorf se nađe licem u lice sa Banijem Hentmenom, koji zabrinuto otapka znoj sa svog veoma pocrvenelog čela i reče: \"Neka budala nas napada. Očigledno jedan od ovdašnjih ludaka, sudeći po njegovom ponašanju.\" Brodom prođe drhtaj. \"Vidiš?\" upita Hentmen ljutito. \"Napada nas sa ručnim oružjem.\" On mahnu Čaku da mu priđe i reče: \"'Aj sa mnom, Ritersdorfe; da se mi posavetujemo. Grdni nesporazumi su bili između tebe i mene, ali ja mislim da još nije kasno da ih ispravimo. Važi?\"","\"Ručnim oružjem. Bez sa\", reče Čak, refleksno mu ispravivši gramatičku grešku.","Hentmen pođe prvi, jednim uskim hodnikom; Čak krenu za njim. Nije se primećivalo, sada, prisustvo ma koga sa laserom uperenim u njega; ali on je ipak postupao poslušno. Neko takav, sa pištoljem, sigurno postoji kao mogućnost - on je ipak, podrazumeva se, zarobljenik ove organizacije.","Jedna devojka, naga do pojasa, odevena samo u kratke pantalone, prođe popreko preko hodnika, ispred njih, ležernim korakom. Zamišljeno je pušila cigaretu. Nešto na njoj kao da je bilo poznato Čaku. Onda, u trenutku kad je već nestajala u vratima, Čak prepoznade da je to Peti Viver. Bežeći iz Sunčevog sistema, Bani se potrudio da povede bar jednu od svojih naložnica sa sobom.","\"Evo ovamo\", reče Hentmen, otključavajući jedna vrata.","Hentmen zatvori sebe i Čaka u malu, golu kabinu, onda odmah poče da se šetka, nemirno, vrlo napeto. Neko vreme ne reče ništa; ostade zadubljen u brižne misli. Brod je, s vremena na vreme, opet podrhtavao pod laserskim udarima. Jednom, čak, oslabiše svetla na plafonu, ali se brzo opet vratiše na normalu. Hentmen besno diže pogled ka svetlima, onda nastavi šetkanje.","\"Ritersdorfe\", reče Hentmen, \"ja izbora nisam imao; morao sam preći...\" Neko pokuca na vrata. \"Iiiisss-use\", reče Hentmen, priđe vratima i otvori ih samo malo. \"A, ti si.\"","U hodniku je stajala, sada ovlašno zaogrnuta pamučnom košuljom, ali košuljom neuvučenom pod opasač suknje i nezakopčanom, Viverica. \"Samo sam se htela izviniti gospodinu Ritersdorfu za...\"","\"Odlazi\", reče Bani Hentmen i zatvori vrata. Okrete se opet Čaku. \"Morao sam preći kod Alfanaca.\" Novi znoj, u ogromnim kapima nalik na vosak, pojavi se na njegovom čelu; nije se potrudio da ga obriše. \"Da li me osuđuješ zbog toga? Prokleta CIA upropastila je moju karijeru; nije mi ništa preostalo na Zemlji. Ako mogu...\"","\"Ona ima velike sise\", reče Čak.","\"Ko? Peti? A, da.\" Hentmen klimnu glavom. \"To je ta operacija koju rade u Holivudu i Njujorku. Sad je popularnija nego širenje bradavica, a Peti je dala da joj urade i to. Super bi izgledala u onoj seriji da smo je snimili. Kao i za mnoge druge stvari može se reći: živa šteta što nije uspelo. Znaš da je prokleto malo nedostajalo da se ne izvučem iz Brahea. Mislili su da će me ukebati, al' meni je, naravno, dojavljeno. U poslednjem času.\" Uperio je u Čaka pogled nervoznog optuživanja. \"Ako uspem da isporučim M2 Alfancima, sve će se uspešno završiti za mene; moći ću proživeti ostatak života u miru. Ako ne, ako Zemlja uspe da preuzme ovaj mesec, neće se uspešno završiti za mene.\" Sad je izgledao umoran i potišten; kao da se skupio, smanjio. Kao da mu je bilo prenaporno da Čaku to kaže. \"Tvoj komentar glasi...?\" promrmlja Hentmen. \"Da te čujem?\"","\"Hmmm\", reče Čak.","\"To je komentar?\"","Čak reče: \"Ako zamišljaš da ja imam ikakav uticaj, sada, na moju bivšu ženu i njen izveštaj Zemljoplanu o ovim...\"","\"Ne\", reče Hentmen i kratko klimnu glavom. \"Znam da ne možeš uticati na njenu odluku u vezi sa ovom operacijom; videli smo mi sve vas dole, kako ispucavate razna oružja jedni na druge. Kao životinje.\" Bani pogleda besno; energija mu se vraćala. \"Ubio si mog zeta, Čerigana; spreman si - zapravo, jedva čekaš - da ubiješ svoju ženu... Kakvim to životima živite vi ljudi? Ja tako nešto nikad nisam video. Pa još, preko svega, odati moje skrovište tajnoj službi.\"","\"Napustio nas je Paraklet\", reče Čak.","\"Paraket? Mali papagaj onaj? Zašto?\" Hentmen nabora nos.","\"Ovde se vodi rat. Hajde da to kažemo. Možda će time biti ponešto objašnjeno. Ako ne bude...\" On slegnu ramenima. Bolje od ovoga - ne može.","\"Ona malo bucmasta riba sa kojom si ležao\", reče Hentmen. \"Tamo napolju, dok je tvoja žena pucala na vas dvoje. Ona je jedna od ovdašnjih lujki, zar ne? Iz nekog od tih naselja njihovih?\" Prodorno je posmatrao Čaka.","\"Pa, tako nekako\", reče Čak; nije mu se osobito sviđao rečnik kojim se Bani Hentmen poslužio.","\"Možeš da stupiš u vezu sa njihovim međunaseobinskim, vrhovnim, kao, Savetom, preko nje?\"","\"Mislim da mogu.\"","Hentmen reče: \"Evo jedinog upotrebljivog rešenja. Sa prokletim paraketom ili već šta je, ili bez njega. Uredi da se njihov Savet sastane i da sasluša tebe, tvoj predlog.\" Hentmen stade uspravnije i progovori čvršće. \"Reci im da od Alfanaca zatraže da ih zaštite od Zemlje. Reci im da je potrebno da zatraže da Alfanci dođu i zaposednu ovaj mesec. Na taj način će M2 zakonski postati alfanska teritorija, prema nekim njihovim prokletim protokolima, šta god da je to; ne razumem ih baš, ali razumeju Alfanci, a razume i Zemlja. A zauzvrat...\" Nijednog trenutka nije skidao pogled sa Čakovog lica; njegove oči, malene, netrepćuće, upućivale su izazov svim osobama i svim stvarima. \"Alfanci će jemčiti građanske slobode klanovima. Niko neće biti hospitalizovan. Nema terapije. Neće se prema vama postupati kao prema ludacima; bićete tretirani kao pravi, normalni kolonisti, koji su vlasnici svog zemljišta i bave se normalnom proizvodnjom i trgovinom, i svim tim ostalim što vi, valjda, radite.\"","\"Ne govori 'vi'\", reče Čak. \"Nisam ja pripadnik nijednog klana, ovde.\"","\"Misliš da će pristati, Ritersdorfe?\"","\"Pa - iskreno, ne znam.\"","\"Znaš, znaš. Bio si već ovde, u onom simulakrumu CIA. Naš agent, naš potkazivač koji se nalazi u CIA, javljao nam je o svakom vašem potezu.\"","Dakle, postoji hentmanovac u Centralnoj informativnoj agenciji. Čak je bio u pravu; CIA je infiltrirana. Kao što je, otprilike, i zaslužila da bude.","\"Nemoj me tako gledati\", reče Hentmen. \"Imaju oni nekog svog majmuna ovde kod nas, unutra; ne zaboravi to. Na nesreću, ja ne uspevam da provalim ko je taj. Ponekad mislim da je Džeri Feld; onda dođu dani kad mislim da je Mračni. U svakom slučaju, mi smo preko našeg čoveka u CIA saznali da si suspendovan, pa smo te, prirodna stvar, otpustili - šta ćeš nam ako ne možeš delovati na tvoju ženu na M2 Alfe Tri? Mislim, budimo razumni, je l' tako.\"","Čak reče: \"A oni su, preko svog agenta u tvojoj organizaciji...\"","\"Jeste. CIA je u roku od nekoliko minuta doznala da sam ja šutnuo i taj scenario i tebe, i navalila da me nabije u buvaru... što si čitao u novinama. Samo, naravno, ja sam preko mog agenta kod njih doznao da njihova sekira samo što nije fijuknula, pa sam šturnuo. A njihov agent u mojoj organizaciji javio im je da sam odleteo sa Zemlje, ali nije znao tačno kuda. To su samo Čerigan i Feld znali.\" Zatim Bani Hentmen filozofski dodade: \"Možda ja nikada neću doznati koga to CIA ima ovde. Sad više nije važno. Većinu mojih poslova sa Alfancima zadržao sam u najstrožoj tajnosti, nisu znali čak ni članovi mog štaba, zato što sam, naravno, znao da smo infiltrirani od samog početka.\" Bani odmahnu glavom. \"Koji haos.\"","Čak reče: \"Ko je tvoj agent u CIA?\"","\"Džek Elvud.\" Hentmen se nasmeši ukrivo, zlobno motreći Čakovu reakciju. \"Šta si ti mislio, kako je bilo moguće da Elvud preda tebi jedan tako skupocen brod-gonič? Ja sam mu rekao. Želeo sam da ti stigneš ovamo. Šta zamišljaš, zašto je Elvud od početka toliko navaljivao da baš ti vodiš simulakruma Magbuma? Bila je to moja strategija. Od samog početka. A sad da čujemo tvoje informacije o ovim klanovima ovde, na koju će stranu skočiti.\"","Nikakvo čudo da su Hentmen i njegovi pisci uspeli da smisle i sruče na njega onaj takozvani 'scenario'; uz pomoć Elvuda, mogli su da nanišane pravo u središte, što je Hentmen sad priznao.","Ali to nije bilo u celosti tačno. Elvud je mogao obavestiti hentmanovce o postojanju simulakruma Magbuma, kao i o tome ko upravlja njime i kuda će simulakrum biti poslat. Ali to je bilo sve. Elvud nije znao ono ostalo.","\"Priznaću da sam već bio ovde\", reče Čak. \"I proveo neko vreme tu, ali u naselju Hiba koje nije tipični uzorak; Hibi su na dnu lestvice. Ne znam ništa o Pareima, niti o Mensima, a ta dva klana manje-više komanduju na M2.\" On se priseti Merine brilijantne analize situacije; kako je opisala složeni sistem kasta koji važi na Alfa Tri M2. Pokazalo se, eto, da je bila u pravu.","Zureći napeto u njega, Hentmen reče: \"Hoćeš li pokušati? Ja, lično, verujem da će oni svi, čoporativno, imati neke koristi od te ponude; ja da sam na njihovom mestu, ja bi' 'e prihvatio. Druga mogućnost im je da budu opet uterani u bolnice - a treće nema. 'Oćeš il' nećeš. Tako im kaži... A sad ja tebi da kažem koji će biti tvoj dobitak u tome.\"","\"Svakako\", reče Čak. \"Da i to čujemo.\"","\"Ako ovo uradiš, daćemo Elvudu uputstva da te vrati u CIA.\"","Čak ne reče ništa.","\"O, Krimini\", reče Hentmen tonom kao da se žali nekome. \"Mrzi te i da odgovoriš. Dobro, video si da je Peti u brodu. Daćemo joj uputstva da bude fina s tobom. Znaš šta mislim?\" On namignu nervozno: žurni trzaj oka.","\"Ne\", reče Čak naglašeno. Ta radnja se pokazala odveć neprijatna.","\"Dobro, Ritersdorfe\", uzdahnu Hentmen. \"Stvarno smo se zavukli. Evo: uradi to, pa ćemo ti dobaciti veliku kost, sasvim druge klase u odnosu na ovo što sam pomenuo.\" On udahnu duboko, šumno. \"Jemčimo da ćemo obaviti jedan posao za tebe: ubićemo tvoju ženu. Najbrže i najbezbolnije što je moguće. A to je vrlo bezbolno... i vrlo brzo.\"","Posle jednog razdoblja ćutanja, koji se obojici činio beskonačno, Čak reče: \"Ne shvatam zbog čega misliš da ja želim da Meri bude mrtva.\" Pogledao je Hentmena u oči i nije, pred tim pronicljivim zurenjem, skrenuo pogled; ali napor potreban za to bio je veliki.","Hentmen reče: \"Kao što rekoh - gledao sam kako vas dvoje čučite na tlu i pucate jedno na drugo kao dve divlje životinje.\"","\"Branio sam se.\"","\"A-haaa\", reče Hentmen, u parodiji saglašavanja.","\"Nisi ti na ovom mesecu video ništa u vezi sa mnom i sa Meri što bi ti reklo da ja imam takvu želju. Mora biti da si doputovao na M2 već snabdeven tim znanjem. Ali to nisi dobio od Elvuda, jer nije mogao znati ni on, zato se nemoj mučiti da mi pričaš bajke kako ti je Elvud...\"","\"U redu\", reče Bani Hentmen grubo. \"Elvud nam je dao pojedinosti o simulakrumu, o tebi i Magbumu; tako je to ušlo u scenario. Ali neću ti reći odakle smo dobili ono ostalo. Neću, i tačka.\"","Čak reče: \"Neću ići pred Savet. Neću, i tačka.\"","Gledajući ga besno, Hentmen reče: \"Šta ima veze kako sam saznao? Znam; neka ostane na tome. Nisam zatražio tu informaciju; ubacili smo je kao naknadnu domisao, kad mi je rekla...\" On naglo zamuknu.","\"Džoan Trieste\", reče Čak Ritersdorf. Bila je u dosluhu sa ljigavcem; moralo je biti tako. I eto, saznalo se. Ali sada, zaista, nije važno.","\"Da mi ne skrećemo sa teme. Je l' ti 'oš il ne'š da ti ubijemo ženu? Odluči se.\" Hentmen je čekao nestrpljivo.","\"Neću\", reče Čak. Odmahnu glavom. U njegovom umu više nije bilo sumnje. Rešenje je na domaku ruke; on ga odbacuje. Štaviše, odbacije ga za sva vremena.","Hentmenovo lice se trznulo nelagodno. \"Hoćeš svojeručno da je šikneš.\"","\"Neću\", reče Čak. Nije o tome bila reč. \"Tvoja ponuda podsetila me je na ljigavca, kako ga je Čerigan ubio u hodniku moje zgrade. Sagledao sam to isto, ali sa Meri umesto sa Lordom Teciostrigom.\" A to, pomisli on, uopšte nije ono što želim. Očigledno je da sam bio na pogrešnom putu. Taj strašni događaj rekao mi je nešto... što ne mogu zaboraviti. Međutim, šta ja, zapravo, želim da bude sa Meri? To nije znao; to mu je bilo neprozirno, a lako se moglo dogoditi da zauvek i ostane tako.","Hentmen još jednom izvuče maramicu da obriše čelo. \"Koje zamešateljstvo. Ti i tvoji problemi u kući - remetiš planove dveju međuzvezdanih imperija, Zemlje i Alfe; da li si ikad to sagledao u toj svetlosti? Odustajem. Iskreno rečeno, drago mi je što si rekao ne, ali nismo znali čime drugim bismo te mogli pridobiti; mislili smo da je to ono što iz svega ovoga želiš.\"","\"Mislio sam i ja\", reče Čak. Mora biti da sam ja još i sad zaljubljen u nju, uvide on. U ženu koja je ubila onog mensovskog vojnika koji je pokušavao da se vrati u svoj tenk. Ali ona je, bar sa svoje tačke gledanja, učinila to u samoodbrani; ko joj može zameriti?","Opet neko pokuca na vrata. \"Gospodine Hentmen?\"","Bani Hentmen otvori vrata. Džerald Feld brzo zakorači unutra.","\"Gospodine Hentmen, uhvatili smo telepatske misaone emanacije jednog ganimedskog ljigavca koji se nalazi negde izvan broda. On traži da ga pustimo unutra da bi...\" Feld dobaci kratki pogled Čaku. \"...da bi mogao biti zajedno sa ovim Ritersdorfom; kaže, hoće da 'deli njegovu sudbinu'.\" Feld izvi lice u grimasu. \"Očigledno se silno brine za njega.\" Činilo se da je Feld zgađen zbog toga.","\"Pusti prokletinju da uđe\", reče Hentmen. Dok je Feld odlazio, Bani Hentmen se obrati Čaku: \"Pošteno rečeno, ne znam šta će biti od tebe, Ritersdorfe; tako si potpuno zabrljao svoj život u svim pravcima. Tvoj brak, posao, pa ovoliki put prevalio, a onda se predomislio... šta imaš?\"","\"Mislim da se Paraklet možda vratio\", reče Čak. Tako izgleda, ako se uzme u obzir da je odbio ponudu, u poslednjem trenutku; Hentmenovu ponudu koja se odnosila na Meri.","\"A o kakvoj to stvari govoriš?\"","\"O Svetome Duhu\", reče Čak. \"On se nalazi u svakom čoveku. Samo ga je teško naći.\"","Hentmen primeti: \"Zašto ne popuniš vakuum nečim uzvišenim, recimo da spaseš ove lujke sa M2 od prisilnog odvođenja u bolnice? Bar bi se osvetio CIA. Imamo mi u ovom brodu dva vrlo visoka alfanska vojna lica... oni mogu dovesti ratnu flotu u roku od dva-tri sata, da zvanično i zakonito zaposedne ovaj mesec. Naravno, i zemaljski ratni brodovi lebde tu negde unaokolo, ali to samo pokazuje sa koliko pažnje se mora raditi. Ti si bivši cijaš; trebalo bi da budeš u stanju da izvedeš jednu tako osetljivu operaciju.\"","\"Pitam se kako bih se osećao\", reče Čak, \"ako bih morao provesti ostatak života na jednom mesecu čije se stanovništvo sastoji isključivo od psihički poremećenih osoba.\"","\"A gde, kog vraga, misliš da si živeo dosad? Ja bih opisao tvoje lične odnose sa tom tvojom ženom kao psihički poremećene. Snaći ćeš se ti nekako; naći ćeš neku ribu za krevet, koja će ti zameniti Meri. Zapravo, čim smo ugasili onu našu svetleću raketu, prilično dobro smo pogledali slike one male buce sa kojom si se zgurio tamo. Nije loše parče ona, a?\"","\"Anet Golding\", reče Čak. \"Polimorfna šizika.\"","\"Da, pa šta, zar neće moći s njom?\"","Posle kratke pauze, Čak reče: \"Možda.\" On nije kliničar, ali Anet mu ne izgleda mnogo bolesna. Zapravo, izgleda mnogo manje bolesna nego Meri. Ali on, naravno, poznaje Meri bolje. Ipak...","Još jednom se začulo kucanje na vratima; ona se otvoriše i Džerald Feld reče: \"Gospodine Hentmen, otkrili smo identitet tog pojedinca koji nas napada. Ta jedinka je simulakrum CIA, Denijel Magbum.\" On objasni: \"Ganimedski ljigavac nam je dao tu informaciju iz zahvalnosti što smo ga pustili u brod. Imam ideju.\"","\"Ista ideja\", reče Bani Hentmen, \"ukazuje se i meni. A ako nije ista, ne želim je čuti.\" Okrete se Čaku. \"Stupićemo u vezu sa Džekom Elvudom koji je u kancelariji CIA u San Francisku; reći ćemo mu da iz simulakruma povuče operatora, ko god da je sad na toj dužnosti; verovatno Petri.\" Očigledno, pomisli Čak, ovaj Hentmen je odlično upoznat sa načinom rada u CIA u San Francisku. \"Onda ćemo, Ritersdorfe, dati tebi da upravljaš Magbumom, odavde. To možeš činiti dokle god održavamo radio-vezu; zapravo je potrebno da mu preneseš samo nekoliko osnovnih uputstava. Naprosto ga programiraj da prekine ovu akciju i ostane po strani. Hoćeš li to uraditi?\"","Čak upita: \"Zašto bih?\"","Žmirkajući, Hentmen reče: \"Z-zato što će se on probiti tim svojim prokletim laserskim zrakom sve do našeg izvora energije, koji će onda eksplodirati, ako se ovako nastavi.\"","\"Poginućeš i ti\", ukaza Čaku Feld, \"ako to bude. I ti i tvoj ganimedski sluzavac.\"","\"Ako ja nastupim pred Vrhovnim savetom ovog nebeskog tela\", reče Čak Hentmenu, \"i zamolim ih da zatraže alfansku zaštitu, a oni to prihvate - lako bi mogao zbog toga izbiti novi opšti rat između Alfe i Zemlje.\"","\"Ooo, do vraga, ne\", reče Hentmen naglašeno. \"Zemlji nije toliko stalo do ovog meseca; 'Operacija pedeset minuta' samo je mala, majušna naknadna domisao, ništa važno. Veruj mi, imam veza mnogo; znam da je tako. Da je Zemlji bilo stvarno stalo, ušla bi ovde još pre mnogo godina. Je li tako?\"","\"To što on kaže je istina\", reče Feld. \"To je potvrdio naš čovek u Zemljoplanu pre nekoliko godina.\"","Čak reče: \"Mislim da je ideja dobra.\"","Hentmen i Feld, obojica, odahnuše, sa vidljivim olakšanjem.","\"Odvešću ga u Adolfvil\", reče Čak, \"pa, ako uspem navesti klanove da sazovu novi sastanak svog Vrhovnog saveta, izneću tu ideju pred njih. Ali nameravam to učiniti na moj način.\"","\"Šta to znači?\" upita Hentmen nervozno.","\"Nisam ni javni govornik, ni političar\", reče Čak. \"Moj posao je bio programiranje, pripremanje govornog materijala za simulakrume. Ako ovladam Magbumom, pustiću njega pred Vrhovni savet - davaću mu bolje rečenice, i bolje argumente, nego što bih ja lično ikada mogao izgovoriti.\" Osim toga - to ne reče glasno - biće mnogo bezbedniji ovde nego u Adolfvilu. Jer zemaljska vojska može u svakom trenutku probiti štit Mensa, a onda će jedna od prvih akcija biti hapšenje celog Saveta. Ako se pred Savetom upravo u tom trenutku nađe neko ko predlaže da žitelji M2 preusmere svoju odanost na Alfansko carstvo, biće vrlo slabi izgledi da taj neko iziđe živ. Takav jedan predlog iz usta zemaljskog državljanina - što on jeste - bio bi poistovećen, sasvim tačno, sa činom izdaje.","Ovo što ja radim, uvide Čak šokirano, nije ništa manje nego vezivanje moje sudbine sasvim za Hentmenovu.","Misli ljigavca mu dođoše, donoseći pouzdanje. \"Učinio si mudar izbor, gospodine Ritersdorfe. Prvo svojom odlukom da dopustiš tvojoj ženi da živi, a sada ovim. U najgorem mogućem slučaju, završićemo svi kao državljani Alfe. A pod njihovom vladavinom mi možemo, siguran sam, preživeti.\"","Hentmen, koji je takođe čuo ove misli, razvuče lice u osmeh. \"Da se rukujemo u to ime?\" upita on Čaka, pruživši ruku.","Rukovali su se. Izdajnička pogodba bila je sklopljena, bez obzira na to da li vodila ka dobru ili zlu."]}