{"index":18,"title":"7.","paragraphs":["Hodajući kroz gomile smeća i debelo blato glavne ulice Ganditauna, dr Meri Ritersdorf reče: \"U životu nisam videla nešto ovako. Klinički, ovo je ludilo. Mora biti da su svi ovo ljudi hebefrenici. U strašno, strašno pogoršanom stanju.\" Iznutra, iz njenog bića, nešto je vikalo na nju da iziđe, da ode sa ovog mesta i nikad se ne vrati. Da se vrati na Zemlju, svojoj profesiji bračnog savetnika, i zaboravi da je ikada videla ovo.","I sama pomisao da pokuša psihoterapiju sa svima ovima...","Stresla se. Ovde ni terapija lekovima, ni elektrošokovi, ne bi mnogo pomogli. Ovo je finale duševnog oboljenja. Tačka bez povratka.","Pored nje, mladi agent CIA, Den Magbum, reče: \"Dakle tvoja dijagnoza je hebefrenija? Ja to mogu da javim na Zemlju kao službenu dijagnozu?\" Pridržao ju je za ruku i pomogao joj da prekorači ostatke lešine neke vrlo velike životinje, čija su rebra, ovako usred dana, stršala kao povijeni šiljci neke ogromne viljuške.","Meri reče: \"Da. To se jasno vidi. Jesi video komade onog mrtvog pacova, razbacane oko ulaznih vrata one straćare? Povraća mi se; stvarno mi se povraća. Niko više ne živi tako. Čak ni u Indiji i Kini. Kao da smo se vratili četiri hiljade godina unazad; sinantrop i neandertalac su verovatno stanovali tako. Samo bez zarđale gvožđurije.\"","\"Mogli bismo u brodu da popijemo nešto\", reče Magbum.","\"Nijedno piće ne može meni pomoći\", reče Meri. \"Znaš li na šta me podseća ovo grozno mesto? Na onaj jezivi, grozni, prastari ćumez u koji je moj muž otišao kad smo se rastavili.\"","Pored nje se Magbum trgnuo, zažmirkao.","\"Znaš da sam bila udata\", reče Meri. \"Rekla sam ti.\" Zapitala se zašto ga je ova malopređašnja primedba iznenadila toliko; tokom putovanja, otvoreno je razgovarala o svojim bračnim problemima s njim i našla da je dobar slušalac.","\"Ne mogu verovati da je to poređenje tačno\", reče Magbum. \"Uslovi koji ovde vladaju jesu posledica grupne psihoze; tvoj muž nikad nije stanovao tako - nije imao nikakve mentalne poremećaje.\" Pogledao ju je svađalački.","Meri zastade. \"Otkud znaš? Nikada ga nisi video. On je bio, a i sad je, bolesnik. Ono što sam rekla tačno je tako; Čak ima u sebi latentnu crtu hebefrenije... Uvek je izbegavao socio-seksualne odgovornosti; pričala sam ti o svim mojim pokušajima da ga navedem da potraži neko zaposlenje koje bi jemčilo razumne prihode.\" Ali, naravno, ovaj Magbum je takođe radnik Centralne informativne agencije; ona, baš, ne može očekivati da će se on saglasiti s njom po ovom pitanju. Možda je bolje zaobići celu tu tematiku. Stvari su iovako dovoljno depresivne; ne mora ona još i da podgreva sećanja na svoj život sa Čakom.","S obe njene strane, Hibi - tako su sebe nazivali; reč, nesumnjivo, nastala izobličenjem od 'Hebe' što je početak tačne dijagnoze za sve njih, 'hebefrenija' - netremice su zurili, na razne smešne i prazne načine, smejali se, ne shvatajući ništa, čak i bez prave radoznalosti. Beli jarac doluta odnekud i nađe se ispred njih; ona i Den Magbum stadoše, podozrivi, zato što nisu dobro poznavali ponašanje takvih životinja. Jarac ode dalje.","Dobro, bar su ovi ljudi bezopasni, pomisli ona. Hebi, ili, 'Hibi', u svim fazama deterioracije, odlikuju se time što nisu sposobni da svoju agresivnost sprovedu u delo. Treba se čuvati nekih drugih, daleko zloslutnijih vrsta duševnih poremećaja. Koje će, neizbežno, u najbližoj budućnosti, početi da se pojavljuju. Pomišljala je ponajpre na manično-depresivne bolesnike, koji, kad uđu u maničnu fazu, mogu biti veoma destruktivni.","Ali postojala je i jedna daleko opakija kategorija, i Meri se sada čeličila za susret i sa takvima. Manično razaranje je ograničeno zato što je impulsivno; ima vid durenja, privremene orgije lupanja i razbijanja predmeta. Posle nekog vremena, popusti i prestane. Međutim, kod akutnih paranoika može se očekivati sistematično, stalno neprijateljstvo koje proticanjem vremena neće slabiti nego, naprotiv, postajaće sve izgrađenije. Paranoik analizira, kalkuliše; ima dobre razloge za svoje postupke, uklapa svaki potez u svoju ukupnu shemu. Njegovo neprijateljstvo možda neće biti tako upadljivo po nasilnosti... ali će trajati veoma dugo, što ima, za terapeuta, dublje implikacije. Jer kod paranoika u odmakloj fazi, izlečenje, ili čak privremeno postizanje uvida, praktično je nemoguće. Kao i hebefrenik, paranoik je našao stabilnu i trajnu mal-adaptaciju.","Štaviše, za razliku od manično-depresivnog bolesnika, i hebefrenika, kao i za razliku od jednostavnog katatoničnog šizofrenika, paranoik izgleda racionalan. Formalni obrasci logičkog rasuđivanja izgledaju neporemećeni. A ispod njih, paranoik trpi najveće mentalno izobličenje koje je ljudskom biću mogućno. Nema sposobnost empatije, ne može da zamisli sebe na mestu nekog drugog. Zato, za njega, drugi zapravo i ne postoje - osim kao pokretni predmeti koji mogu uticati ili ne uticati na njegovo blagostanje. Decenijama je bila moda da se govori da paranoici ne mogu voleti. To nije bilo tačno. Paranoik doživljava ljubav, u potpunosti, i kao nešto što mu drugi daju, i kao njegovo sopstveno osećanje usmereno ka njima. Ali sa jednom 'kukicom'.","Paranoik je doživljava kao varijantu mržnje.","Denu Magbumu ona reče: \"Prema mojoj teoriji, trebalo bi da je na ovom svetu stanje sledeće: bolesnici nekoliko različitih vrsta dejstvuju otprilike kao kaste u drevnoj Indiji. Ovi u ovom naselju, hebefreničari, bili bi u tom slučaju nekakav ekvivalent kaste nedodirljivih. Maničari bi bili ratnička kasta, ili klasa; bez straha. Jedna od najviših.\"","\"Samuraji\", reče Magbum. \"Kao u Japanu.\"","\"Da.\" Klimnula je glavom. \"Paranoici - tačnije, paranoični šizofrenici - dejstvovali bi kao klasa državnika; razvijali bi političku ideologiju i socijalne programe. Ukupni pogled na svet davali bi oni. Jednostavni šizofrenici...\" Razmislila je. \"Oni bi odgovarali klasi pesnika, ali bi neki od njih bili i religijski vizionari - a takvih bi bilo i kod Hiba. Međutim, Hibi, to jest Hebi, bili bi više skloni da daju svece-askete, dok bi 'šizi' davali dogmatičare. Oni sa polimorfnom šizofrenijom simpleks bili bi kreativni članovi društva, stvaraoci novih ideja.\" Pokušavala je da se priseti koje bi još kategorije mogle postojati. \"Našli bi se, opet, neki sa hipervalentnim idejama; to bi bili pacijenti sa odmaklim oblicima blažih mentalnih poremećaja, na primer opsesivno-kompulsivni neurotici; to su takozvani diencefalični poremećaji. Ti ljudi bili bi činovnici i držaoci kojekakvih titula u društvu, ritualni funkcioneri, bez ijedne originalne ideje. Njihova konzervativnost uravnoteživala bi radikalne sklonosti polimorfnih šizofrenika; na taj način, prisustvom i diencefalika i radikala, društvo bi ostajalo stabilno.\"","Magbum reče: \"Pa, to je da čovek pomisli da bi celina - dobro radila.\" On mahnu rukom. \"U čemu bi se to razlikovalo od našeg društva na Zemlji?\"","Neko vreme je mozgala o ovom pitanju. Bilo je to dobro pitanje.","\"Nema odgovora?\" upita Magbum.","\"Imam ja odgovor. Rukovođenje bi, u ovom društvu, prirodno dospelo paranoicima u nadležnost; oni bi bili nadmoćne jedinke u pogledu inicijative, inteligencije i naprosto urođene sposobnosti. Dabome, paranoici bi morali dobro da se pomuče da spreče manične da izvedu državni udar... Večito bi postojala napetost između te dve klase. Ali, vidiš, ako ideologiju daju paranoici, dominantna emocionalna tema mora biti mržnja. I to mržnja usmerena u dva pravca: rukovodstvo će mrzeti svakoga izvan svoje enklave i biće čvrsto ubeđeno da svako izvan te enklave jednako mrzi, zauzvrat, njih. Zato bi cela takozvana spoljnja politika bila usmerena ka izgradnji mehanizama za odbranu od te navodne mržnje spolja. Zato bi celo društvo utonulo u jednu iluzornu borbu, u bitku protiv neprijatelja koji ne postoje, za pobedu ni nad čim.\"","\"Šta je toliko loše u tome?\"","\"Pa, loše je\", reče ona, \"zato što, ma kako bitka išla i ma kako se završila, ishod mora u svakom slučaju biti isti. Potpuna izolacija tog naroda od ostalog sveta. Eto kakav će biti krajnji učinak delovanja cele njihove društvene zajednice: korak po korak, oni će odsecati sebe od svih drugih živih bića.\"","\"Šta će im faliti? Osloniti se u celosti na sopstvene snage...\"","\"Ne, ne\", reče Meri. \"Nije to samodovoljnost; to je nešto sasvim drugo, nepojamno meni i tebi. Nezamislivo. Pamtiš one davne opite sa ljudima u potpunoj izdvojenosti? Negde sredinom dvadesetog veka, u očekivanju putovanja u svemir, gde se mislilo da će čovek biti potpuno sam, danima i nedeljama, sa sve manje spoljašnjih podsticaja... Sećaš se kakvi su ishodi dobijeni kad je čovek stavljen u takvu komoru da nijedan podsticaj nije dopirao do njega?\"","\"Naravno\", reče Magbum. \"To što se dobilo nazvali su 'bubice'. Ukidanje podražaja dovodi do akutne halucinoze.\"","Klimnula je glavom. \"Audio, vizuelne, taktilne i mirisne halucinacije, koje zamenjuju nedostajuće podražaje. Ali, po svojoj snazi, halucinacije mogu nadmašiti snagu stvarnosti; mogu biti živopisnije, jače delovati, pobuđivati jače reakcije... na primer, razna stanja užasa. Halucinacije izazvane drogama mogu dovesti do jačih stanja užasa nego išta u stvarnom svetu.\"","\"Zašto?\" upita Magbum.","\"Zato što imaju kvalitet apsolutnosti. One se generišu unutar samog senzorno-receptornog sistema i zato konstituišu zatvorenu, samopojačavajuću petlju povratne sprege, koja ne dopire iz neke udaljene tačke, nego iz samog nervnog sistema te osobe. Osoba se ne može postaviti na neku udaljenost od halucinacije. Štaviše, osoba to zna. Odstupnice nema.\"","Magbum reče: \"A kako će to dejstvovati ovde? To, reklo bi se, ne umeš kazati.\"","\"Umem ja 'kazati', ali nije jednostavno. Kao prvo, još ne znam koliko daleko je ovo društvo zabrazdilo na putevima izolovanja sebe, kao i izolovanja pojedinaca od kojih je sastavljeno. Znaćemo uskoro, po stavu koji će oni zauzeti prema nama. Ovi hebef... ovi Hibi koje vidimo ovde...\" Gestovima je pokazala bedne udžerice na obe strane blatnjave ulice. \"Njihovo držanje nije nikakav pokazatelj. Ali čim naiđemo na prve paranoike ili manično-depresivne - vidi. Kažimo to ovako: nema sumnje da neka mera halucinacija, dakle psihološke projekcije, postoji kao deo njihovog pogleda na svet. Drugim rečima, moramo pretpostaviti da oni, već sad, donekle haluciniraju. Ali, takođe, zadržavaju i neku svest o objektivnoj stvarnosti. Naš dolazak ubrzaće težnju ka haluciniranju; moraćemo se s time suočiti, moraćemo biti pripravni. To njihovo haluciniranje biće uobličeno tako da će oni nas opažati kao groznu opasnost; mi, naš brod, bićemo viđeni - nisam rekla protumačeni; nego, bukvalno, viđeni - kao pretnja. Oni će u nama videti istureni odred jedne invazije koja stiže sa ciljem da sruši njihovu društvenu zajednicu, da je pretvori u satelit našeg društva.\"","\"Pa, mi to i jesmo. Nameravamo, zar ne, da preuzmemo iz njihovih ruku upravljanje i da ih vratimo na tačku gde su bili pre dvadeset pet godina. Da opet budu pacijenti zaključani po mentalnim ustanovama - drugim rečima, neslobodni.\"","Poenta je to bila nesumnjivo dobra. Ali ne dovoljno dobra. Meri reče: \"Ima tu jedna razlika koju ti ne primećuješ: vrlo je tanana, ali bitna. Mi ćemo pokušati da lečimo ove ljude, naš cilj je terapija posle koje će oni moći da drže upravo ove iste društvene položaje i uloge koje sada, slučajno i ne-valjano, već drže. Ako naš program uspe, oni će opet imati vlast nad M2, kao legitimni naseljenici na ovom nebeskom telu; jednog dana. Prvo samo neki, onda sve veći i veći broj njih. Nije to nikakav oblik porobljavanja - iako oni zamišljaju da jeste. Čim se neki pojedinac, neka osoba na ovom mesecu Alfe Tri, oslobodi svoje psihoze, čim stekne sposobnost da sagledava stvarnost bez projekcionih izobličenja...\"","\"Da li ti misliš da će biti mogućno ubediti ovaj narod da se dobrovoljno vrati u duševne bolnice?\"","\"Neće\", reče Meri. \"Moraćemo ih slomiti silom; osim nekolicine Hiba. Za sve ostale, zna se; moraćemo pribaviti sudska naređenja za zatvaranje u ludnicu - cele jedne planete.\" Onda se ispravila. \"Hmmm, ne. Celog jednog meseca.\"","\"Pomisli samo\", reče Magbum. \"Da sad nisi to ispravila u pojam 'mesec', što nije 'planeta', ja bih imao zakonski osnov da naredim zatvaranje tebe u duševnu bolnicu.\"","Trgnuvši se, ona ga pogleda. Nije se činilo da se šali; njegovo mladalačko lice bilo je smrtno ozbiljno.","\"To je bio samo lapsus\", odvrati ona.","\"Lapsus\", saglasi se on, \"ali indikativan. Simptomatičan.\" Osmehnuo se, ali to je bio hladan osmeh, od koga ona zadrhta od zbunjenosti i nelagodnosti; šta ima Magbum protiv nje? Ili i ona postaje pomalo paranoična? Moguće... ipak, ona oseća ogromno neprijateljstvo koje iz ovog čoveka zrači prema njoj, a jedva da ga i poznaje.","Osećala je to neprijateljstvo tokom celog putovanja. Baš čudna stvar: osetila je i na samom početku, u trenutku kad su se prvi put videli.","Čak Ritersdorf prebaci simulakruma Dena Magbuma na samoupravni mod, isključi se iz elektronike, ustade, sav ukrućen, iz fotelje pred kontrolnom tablom i pripali cigaretu. Devet sati po podne, po ovdašnjem vremenu.","Na M2 Alfe Tri sim će nastaviti da radi svoj posao, dejstvovaće dovoljno dobro; ako nastane neka kriza, Petri će preuzeti upravljanje. U međuvremenu, on, Čak, ima neke druge probleme. Vreme je da piše prvi scenario za TV komedijaša Banija Hentmena, svog drugog poslodavca.","Već ima kod sebe zalihu stimulativnih sredstava; ljigavac sa Ganimeda uručio mu ih je kad je Čak jutros polazio iz svog iznajmljenog stančića. Dakle, sad će moći, valjda, da radi cele noći.","Samo, prvo jedna sitnica, večera.","Tek onako, za svaki slučaj, on zastade kod kabine javnog video-telefona u holu zgrade CIA, uđe i pozva stan Džoane Trieste.","\"Ej, ćao\", reče ona kad vide ko je. \"Čuj, zvao je Hentmen, hteo te neći. Znači, treba ti njega da zoveš. Kaže da je pokušao da te dobije u zgradi CIA u S. F., ali da su mu rekli da nikad nisu ni čuli za tebe.\"","\"To je naša stalna politika\", reče Čak. \"Važi, zvaću ga.\" Onda je upita o večeri.","\"Pa, ja ne bih rekla da ćeš ti moći išta da večeraš, sa mnom ili bez mene\", odgovori Džoan. \"Zato što sam čula Hentmena. On ima neku ideju. I kaže da kad te tresne tom idejom, ima da padneš.\"","Čak reče: \"To ne bi bilo nikakvo iznenađenje.\" Pomirio se sa nevoljama; bilo mu je jasno da će čitav odnos sa Hentmenom ići ovako.","Privremeno zaboravljajući ma kakve dalje napore usmerene ka Džoani Trieste, on pozva v-t broj koji mu je bila dala Hentmenova organizacija.","\"Ritersdorfe!\" dreknu Hentmen čim je veza uspostavljena. \"Gde si? Dolazi odma' ovamo; ja sam u mom apartmanu na Floridi - uzmi ekspres-raketu, ja plaćam kartu. Slušaj, Ritersdorfe: stižu nalazi tvog testa. Evo, ovog trenutka. Oni će pokazati jesi li izašta ili nisi nizašta.\"","Ogroman je bio skok iz praznih, sklepanih kućica u smeću u hibskom naselju na Alfa Tri M2, do zahuktanih planova jednog Banija Hentmena. Težak prelaz; ali on će možda uspeti da uhvati korak dok bude u raketi za Istok. Može i jesti nešto, u letelici, ali time Džoan Trieste ispada iz kombinacije. Već mu, eto, obaveze na poslu miniraju privatni život.","\"Kaži mi ideju sad. Pa, da porazmislim dok letim.\"","Hentmenove oči blistale su od lukavstva. \"Zezaš se? A ako neko čuje? Čuj, Ritersdorfe. Nabaciću ti nagoveštaj. Imao sam to na umu još kad sam te angažovao, ali...\" Njegov osmeh postade još širi. \"Nisam hteo da te, znaš, uplašim, pa da pobegneš! Sad te imam na udici.\" Nasmejao se glasno. \"Prema tome - dabome! Sve traži, sve važi! A?\"","\"Samo ti meni reci ideju\", reče Čak strpljivo.","Prigušivši glas do šapata, Hentmen se nagnu blizu video-sken kamere, tako da njegov nos, ogromno uvećan, ispuni ceo ekran: nos i jedno namigujuće, oduševljeno oko. \"Jedan novi lik, dodaću ga u moj repertoar. Pazi: tip se zove Džordž Flibi. To mu je ime. Čim ti kažem šta je on, biće ti jasno zašto sam unajmio baš tebe. Pazi ovamo: Flibi je agent CIA. Ali glumi da je žensko, i to bračna savetnica. Cilj je da na taj način dođe do informacija o sumnjivim ličnostima.\" Hentmen sačeka, prepun iščekivanja. \"Dakle? Šta veliš?\"","Posle duge pauze Čak reče: \"To je najgora ideja koju sam čuo u poslednjih dvadeset godina.\" Deprimirala ga je skroz-naskroz.","\"Poludeo si. Ja znam te stvari, ti ne znaš. Ovo bi mogao biti najveći komični lik posle Red Skeltonovog Fredija Džabaroša. A ti si onaj koji treba da piše scenario, jer imaš iskustvo. Znači, upadaj ovamo u moj stan što je pre moguće, da krenemo sa prvom epizodom o Džordžu Flibu. E, dobro! Ako ova ideja nije mnogo vruća, šta imaš ti bolje?\"","Čak reče: \"Šta ako bude prava žena, i prava bračna savetnica, koja se pravi da je muško i da je agent CIA, da bi pribavila informacije koje će izlečiti njene pacijente?\"","\"Zajebavaš?\"","\"Zapravo\", reče Čak, \"čuj ovo. Jedan simulakrum CIA...\"","\"Zajebavaš.\" Hentmen porumene u licu; to se na vid-fonu iskazalo kao tamnija, a ne crvenija, boja.","\"U životu nisam ozbiljniji bio.\"","\"Dobro, 'aj, šta simulakrum?\"","\"Simulakrum CIA, shvataš\", reče Čak. \"On se predstavlja ljudima kao žensko, kao bračna savetnica. Ali, s vremena na vreme ima kvar.\"","\"Je l' biva to sa simićima CIA? Imaju kvarove?\"","\"Sve vreme.\"","\"'Aj dalje\", reče Hentmen, namršten.","Čak reče: \"Poenta je, vidiš, u ovome: šta, kog vraga, jedan simulakrum zna o bračnim problemima ljudskih bića? A ipak, on deli savete. Ne prestaje; krenuo je kao savetnik i bavi se time stalno. Čak daje savete i radnicima 'Dženeral Dajnamiksa' koji ga stalno popravljaju. Vidiš?\"","Trljajući se po donjoj vilici, Hentmen reče: \"Hmmm.\"","\"Morao bi da bude neki određeni razlog zašto se baš taj jedan sim ponaša tako. Zato bismo ušli u njegovo poreklo. Epizoda počinje, vidiš, sa Dž. D. inženjerima koji...\"","\"Imam! Imam!\" prekide ga Hentmen. \"Jedan tip je inženjer, 'aj ga zovemo Frenk Fap, i ima probleme u mraku. U braku. Zato ide kod bračne savetnice, koja mu nabaci jedan dokument, analizu njegovog problema, a on to ponese sa sobom, na posao, u laboratoriju Dž. D. Kad tamo stoji ovaj novi sim i čeka da bude programiran.\"","\"Jasno!\" reče Čak.","\"I - i Fap čita dokument glasno, drugom inženjeru. 'Aj ga zovemo Fil Grok. Pukim slučajem simulakrum to učita kao svoj program; odsad misli da je bračni savetnik. Ali, zapravo ga je bila angažovala CIA; dakle, oni skembače njega i istrkeljaju ga u CIA, i pazi gde se on pojavi...\" Hentmen zastade. \"Gde bi se on pojavio, Ritersdorfe?\"","\"Iza Gvozdene zavese. U Kanadi, recimo.\"","\"Iii-jeste-da! U Crvenoj Kanadi, u Ontariju. Njegov identitet pred vlastima je - prodavac sintetičke kože veblova; je l' tako? Tako CIA to radi?\"","\"Pa, da, manje-više tako.\"","\"Ali umesto toga\", nastavi Hentmen uzbuđeno, \"on otvori kancelarijicu, okači firmicu, Džordž Flibi, psiholog, dr med, bračni savetnik. Sad dolaze, je'ote, komunjare, viši funkcioneri, sve sa bračni-mračnim, kod njega...\" Hentmen se sav zaduvao. \"Ritersdorfe, ova tvoje ideja je najbolje što sam čuo otkad pamtim. I, pazi, uvek dolaze ta dva Dž. D. inženjera da čačkaju po njemu i popravljaju ga. Paz' sad: uskači u ekspres raketu za Floridu ovoga trenutka; uz put skiciraj ovo, možda i neki dijalog čim dođeš kod mene. Mislim da smo stvarno na tragu nečeg: znaš, mozak moj i tvoj strava spoj, a?\"","\"A-ha\", reče Čak. \"Stižem.\" Uze od Hentmena tačnu adresu, pa spusti slušalicu. Umorno se izvuče iz video-telefonske kabine; osećao se ispumpan, kao da je iz njega sve isteklo. Ali ne bi mogao reći, ni da mu je život od toga zavisio, da li je ideja dobra, ili je bljak. No, Hentmen veruje da je dobra, a to je dovoljno.","Mlaznim taksijem stiže na kosmodrom San Franciska i ukrca se u ekspres-raketu za Floridu.","Zgrada sa stanovima za iznajmljivanje, u kojoj je Bani Hentmen živeo, bila je palata luksuza suštog. Svi spratovi - ispod zemlje; zgrada je imala svoju sopstvenu uniformisanu policiju koja je, podeljena u patrole, čuvala ulaze i hodnike. Čak reče svoje ime prvom policajcu na koga naiđe; sledećeg trenutka lift ga je nosio u dubinu, kod Banija.","U svom ogromnom apartmanu, Bani Hentmen se izležavao u kućnoj haljini od ručno obojene svile od paukova sa planete Mars; pušio je ogromnu zelenu cigaru proizvedenu u gradu Tampa na Floridi; kad Čak uđe, Bani trže glavom u znak nestrpljivog pozdrava, a onda pokaza ka drugim prisutnim ljudima.","\"Ritersdorfe, ovo su dvojica tvojih kolega, moji pisci. Ovaj visoki...\" On pokaza cigarom. \"To je Kalv Mračni.\" Mračni priđe polako Čaku i rukova se s njim. \"A onaj mali, debeli, ćelavi, to je moj stariji pisac, Četvrtak Džons.\" I Džons pođe napred, pristupi Čaku; obazriv crnac oštrih crta lica. Rukova se s njim. Ta dva pisca ostavljali su na Čaka utisak da su prijateljski nastrojeni; nije osećao nikakvo neprijateljstvo s njihove strane. Očito nisu bili protiv njegovog prisustva.","Mračni reče: \"Sedi, Ritersdorfe. Dalek si put prevalio. Piće?\"","\"Ne\", reče Čak. Želeo je da mu um bude bistar za predstojeću sesiju.","\"Večer'o si u raketi?\" upita Hentmen.","\"A-ha.\"","\"Pričao sam mojim momcima o tvojoj ideji\", reče Bani Hentmen. \"Obojici se sviđa.\"","\"Fino\", reče Čak.","\"Među-tim, među-tim\", reče Hentmen. \"Oni su klepali ideju tamo-amo maločas i dokontali su jedan njihov razvoj toga... znaš?\"","Čak reče: \"Biću obaška oduševljen da čujem njihovu ideju zasnovanu na mojoj ideji.\"","Četvrtak Džons pročisti grlo i reče: \"Čak, da li bi simulakrum mogao izvršiti ubistvo?\"","Čak ga je posmatrao nekoliko trenutaka. Onda reče: \"Ne znam.\" Ohladio se iznutra. \"Misliš, samostalno, kad je autonoman...\"","\"Mislim, da li bi tip koji rukuje njime mogao da ga upotrebi kao oruđe za ubistvo?\"","Čak reče Baniju Hentmenu: \"Ne vidim nimalo humora u takvom nečem. Inače je moj humor, navodno, 'mrtvački'.\"","\"Čekaj\", upozori ga Bani. \"Zaboravljaš slavne, stare, smešne trilere, kombinacije užasa i humora. Kao onaj film, 'Mačka i kanarinac', gde su igrali Polet Godar i Bob Houp. A pazi slavni 'Arsenik i stare šipke' Ne, 'čipke'. Pa one klasične britanske komedije u kojima neko bude ubijen... bilo je na desetine toga, u prošlosti.\"","\"Na primer, divna 'Dobra srca i dijademe'\", reče Četvrtak Džons.","\"Shvatam\", reče Čak, to i ništa više; zatvorio je usta, ali unutar njega sve je previralo od neverice i šoka. Da li je ovo samo neka zloćudna podudarnost, ta uporednost njihove zamisli i njegovog života? Ili je ljigavac - verovatnija shema - nešto rekao Baniju. Ako je tako, zbog čega Hentmenova organizacija radi ovo? Šta se njih tiče život i smrt Meri Ritersdorf?","Hentmen reče: \"Mislim da momci imaju dobru ideju ovde. Malo plašnje, pomoću... Vidi, Čak, ti radiš za CIA, pa to ne primećuješ, ali običan svet se plaši CIA; znaš? Ljudi je vide kao tajnu međuplanetnu policijsko-špijunsku organizaciju koja...\"","\"Znam\", reče Čak.","\"Dobro, bre, ne moraš me ubiti ovde\", reče mu Bani Hentmen, bacivši pogled ka Mračnom i Džonsu.","Mračni progovori: \"Čak - ako te već možemo zvati tako - znaj da mi znamo svoj posao. Kad obični Građanin Džo pomisli na simulakruma CIA, ucvika žestoko. Prpa, bato. Ti, kad si nabacio ideju Baniju, nisi mislio na to. Sad, slušaj. Tip je operator CIA; da ga nazovemo...\" On se okrete Džonsu. \"Kako beše radno ime?\"","\"Zigfrid Troc.\"","\"E, Zigi Troc, dakle. On je naš. On je tajni agiša... u dugačkom mantilu napravljenom od krzna uranijskog krticozrikavca, sa šeširom od venerijanskog vabfaza navučenim do očiju - sve u tom fazonu. Stoji na kiši, na nekom sumornom mesecu, možda jupiterskom. Dobro poznati prizor.\"","\"A onda, Čak\", reče Džons, nastavljajući priču, \"čim se ta slika uspostavi u svesti gledaoca, taj, razumeš, stereotip? - otkrivamo nešto o Zigiju Trocu što gledalac nije znao i što ne postoji u uobičajenom stereotipu o agentu obaveštajne službe.\"","Mračni reče: \"Shvataš: Zigi Troc je idiot. Blesa, koji ništa ne ume da uradi kako valja. A evo šta pokušava da uradi.\" On priđe i sede u fotelju nedaleko od Čaka. \"Da ubije jednu osobu. Da?\"","\"Da\", reče Čak stegnuto, nastojeći da kaže što je manje moguće, da postane samo slušalac. Skupljao se, uvlačio u sebe, sve više zbunjen i podozriv zbog svega što se oko njega nastavljalo.","Mračni nastavi: \"A koju osobu?\" Pogleda Banija i Džonsa. \"O tome smo se svađali.\"","Bani reče: \"Ucenjivača. Međuzvezdanog draguljarskog magnata koji operiše sa neke sasvim druge planete. Možda ne-Z-a.\"","Čak sklopi oči i zanjiha se napred-nazad.","\"Šta nije u redu, Čak?\" upita Mračni.","\"On razmišlja\", reče Bani. \"Oprobava tu ideju. Tačno, Čak?\"","\"Jeste - tako je\", uspe Čak da izgovori. Bio je siguran, sada, da je Lord Teciostriga izbrbljao stvar Hentmenu. I da se nešto ogromno i sumorno odmotava oko njega, postepeno ga zahvatajući; on je usred nečeg, ne zna čega. Izlaza mu nema.","\"Ne slažem se\", reče Mračni. \"Da međunarodni draguljarski industrijalac bude možda sa Marsa ili Venere, ne bi bilo loše; ali...\" On mahnu rukom. \"To je eksploatisano do besvesti; počeli smo sa jednim stereotipom, nemojmo nastavljati sa drugim. Mislim da bi trebalo da on pokušava da, recimo... ubije svoju ženu.\" Mračni pogleda ostale prisutne, svakog ponaosob. \"'Ajde, 'ajde, kažite mi, čega ima lošeg u tome? Tip ima ženu koja mu stalno čantra i maltretira ga - sagledavate? Tvrd, opasan tip, agent tajne policije, kakvog se prosečni građanin smrtno plaši... ponegde ga vidimo kako je grub i opasan sa ljudima - a kad dođe kući, njegova žena je opasna sa njim!\" Nasmejao se.","\"Nije loše\", priznade Bani. \"Ali nije dovoljno. Osim toga, pitam se koliko puta bih mogao uraditi tu karakterizaciju; hoću nešto što mogu trajno ugraditi u šou. Ne samo zezanje za jednu nedelju.\"","\"Ja mislim da ovaj cijaš koga žena kljuca u glavu može tako da nastavlja zauvek\", reče Mračni. \"Dakle, idemo dalje.\" Okrete se Čaku. \"Sledeći put vidimo Zigija Troca na poslu, u štabu CIA, a oko njega svi oni policijski aparati, elektronika. I njemu odjednom padne na um!\" Mračni skoči na noge i poče šetkati po sobi. \"Tu tehniku on može upotrebiti protiv svoje žene! I da bude stvar najlepša - uskače i jedan novi sim.\" Glas Mračnoga postade metalan i stegnut, u znak da oponaša simulakruma. \"Da, gospodaru, šta mogu uraditi za Vas, gospodaru? Čekam.\"","Bani, isceren, reče: \"Šta ti kažeš, Čak?\"","Mučeći se da govori, Čak odvrati: \"Da li je... jedini motiv za ubistvo... to što je ona čantrača? Što se dernja na njega?\"","\"Ne!\" uzviknu Džons i skoči na noge. \"U pravu si; treba nam jača motivacija, a ja mislim da je imamo. Jedna cica. Zigi muva jednu žensku sa strane. Međuplanetna špijunka, zgodna, pa seksi, shvataš? A njegova matora mu ne da razvod.\"","Mračni reče: \"Ili je matora saznala za malu, pa...\"","\"Stani malo\", reče Bani. \"Šta mi ovde pravimo, psihološku dramu ili komičnu seriju? Mnogo se nešto zapetljalo.\"","\"Tačno\", reče Džons, klimajući glavom. \"Ništa, zadržaćemo se na tome da pokazujemo kakvo je čudovište ta njegova supruga. Ali, Zigi, rekoh, kad vidi simulakruma...\" Zaćuta. Zato što je neko ušao u sobu.","Bio je to neki Alfanac. Jedan iz rase hitinskih stvorova koji su, pre samo nekoliko godina, vodili rat protiv Zemlje. Uz škljocanje svojih mnogozglavkastih nogu i ruku, krenuo je hitro prema Baniju i prvo ga osetio antenama - Alfanci su slepi - zatim ga opipao, delikatno pogladio po licu; najzad se okrenuo i malo uzmakao, jer se uverio da jeste na mestu gde je i želeo biti... Njegova glava bez očiju poče se vrteti u krug; njuškao je, osećao da tu ima još ljudi.","\"Prekidam li nešto?\" upita Alfanac, glasom koji je zvučao kao okidanje zategnutih žica na nekom instrumentu, na harfi možda; bio je to alfanski, pevucavi način govora. \"Čuo sam vašu raspravu pa me je zainteresovala.\"","Bani Hentmen reče Čaku: \"Ritersdorfe, ovo je jedan od mojih najstarijih i najdražih prijatelja. Nikad ni u koga nisam imao poverenja kao u mog drugara koga vidite, a koji se zove RBX-303.\" On objasni: \"Možda ti nije poznato, ali Alfanci imaju imena kao registarske tablice, neku vrstu mehaničkih kodova. Ovaj RBX-303 ima zlatno srce.\" Podsmešljivo frknu. \"Štaviše, ima dva: po jedno sa svake strane.\"","\"Drago mi je što smo se upoznali\", reče Čak refleksno.","Alfanac brzo, ali uz zveckanje i škljocanje, dođe do njega i pogladi Čakove crte lica svojom udvojenom antenom; osećaj je to, zaključi Čak, kao da ti dve muve šetkaju po licu, pa malo uzleću, pa opet šetkaju. Nesumnjivo neprijatan. \"Gospodine Ritersdorfe\", odzvanjao je 'žičani' glas Alfanca. \"Oduševljen sam.\" Povuče se od Čaka. \"Koga još ima u sobi, Bani? Mirišem i neke druge.\"","\"Samo Mračni i Džons\", reče Bani, \"moji pisci.\" Opet se okrenuvši Čaku, Bani objasni: \"RBX 303 je superbogataš, taj vrti ogromne pare u međuzvezdanim komercijalnim poduhvatima svake vrste. Vidi, Čak, situacija je ova. RBX 303 poseduje većinu deonica u kompaniji 'Publtrans'. Da li ti to išta govori?\"","Nekoliko trenutaka nije mu značilo ništa. Onda se Čak doseti. 'Publtrans' je sponzor Bani Hentmenove TV serije. \"Hoćeš reći\", reče Čak, \"da su vlasnici...\" Zaćuta. Umalo da kaže: naši bivši neprijatelji? Ali to, ipak, ne reče; jer, pre svega, savršeno je jasno bilo da jesu; a zatim, tu je i reč 'bivši', dakle ne sadašnji neprijatelji. Zemlja i planete oko Alfe sada su u miru, neprijateljstvo je, valjda, prestalo.","\"Nikad ranije nisi bio u prisustvu nijednog Alfa?\" upita Bani pronicljivo. \"Treb'o bi; to je super narod. Osećajan, sa smislom za humor... 'Publtrans' me sponzoriše delom zato što naš RBX 303 lično veruje u mene i moj dar - on je uradio mnogo da me izvuče iz onog stanja kad sam samo nastupao po klubovima i ponekad gostovao na TV, do ovog drugog stanja, u kome sam sad. Naime, imam svoju seriju, koja se tako dobro primila između ostalog zahvaljujući prokleto dobroj promociji koju je 'Publtrans' organizovao.\"","\"A-ha\", reče Čak. U stomaku je osećao nagon za povraćanjem. Ali nije znao tačno zbog čega. Možda zbog cele ove situacije, koju nije uspevao da razume. \"Jesu li Alfanci telepate?\" upita. Znao je da nisu, ali... ovaj jedan Alfanac kao da je bio neprirodno svestan svega. Čak je imao intuiciju da RBX 303 zna sve; da nema te tajne koju ne može doznati.","\"Nisu telepate\", reče Bani, \"ali se mnogo oslanjaju na sluh; po tome se razlikuju od nas, jer mi imamo oči.\" On baci pogled ka Čaku. \"Šta ti nešto o telepatama? Mislim, sigurno si znao da nisu telepate. Za vreme rata je svako do besvesti kljukan podacima o neprijatelju. A ti nisi suviše mlad da se toga sećaš; sigurno si odrastao sa time.\"","Mračni najednom progovori: \"Reći ću ti šta muči Ritersdorfa; i ja sam se tako osećao, svojevremeno. Ritersdorf je angažovan da bi davao ideje. Ali on ne bi želeo da mu neko pokupi sve iz mozga, baš sve. Njegove ideje su njegovo vlasništvo sve do trenutka kad se odluči da ih kaže. Ako bi ti doveo, recimo, nekog ganimedskog ljigavca, do vraga, to bi bila nepoštena invazija na lična prava svakoga od nas; postali bismo mašine iz kojih bi neko mehanički ispumpavao ideje.\" Čaku reče: \"Nemoj se zabrinjavati zbog RBX 303; on ti ne može pročitati misli. Samo može da osluškuje vrlo pažljivo nijanse, sićušne, najfinije, u onome što govoriš... Na taj način oni otkrivaju iznenađujuće mnogo. Alfanci su jaki psiholozi.\"","\"Sedeći u susednoj sobi\", reče Alfanac, \"i čitajući časopis 'Život', slušao sam vaš razgovor o tom novom liku koji bi se zvao Zigfrid Troc. Zainteresovan, odlučio sam da dođem; ostavio sam audio kasetu i ustao. Da li to odgovara svima vama?\"","\"Niko nema ništa protiv tvog prisustva\", reče Bani Alfancu, tonom uveravanja.","\"Ništa me\", reče Alfanac, \"ne zabavlja i ne razonođuje - i ne očarava - kao kreativna sesija tvojih nadarenih pisaca. Ritersdorfe, nikada te ranije nisam video na delu, ali već znam da imaš mnogo toga da dodaš. Međutim, osećam tvoju odbojnost - zadržanu u velikoj dubini - prema smeru kojim je ova rasprava krenula. Mogu li pitati šta, konkretno, tebi toliko smeta kod Zigfrida Troca i njegove želje da ukloni svoju neprijatnu ženu? Jesi li oženjen, Ritersdorfe?\"","\"Da\", reče Čak.","\"Možda ova ideja za dramski zaplet budi u tebi osećaje krivice\", reče Alfanac zamišljeno. \"Možda imaš nepriznate neprijateljske porive prema svojoj ženi.\"","Bani reče: \"Promašuješ, i to mnogo, Erbeikse; Čak i njegova žena se razvode - ona je već podnela brakorazvodnu tužbu. Ali Čakov privatni život je u svakom slučaju njegova stvar, a mi nismo ovde da raščlanjujemo njegovu psihu. Daj da se vratimo našoj građi.\"","\"Ja ostajem pri tvrdnji\", proglasi Alfanac, \"da u reakciji gospodina Ritersdorfa postoji nešto veoma neuobičajeno i atipično; voleo bih doznati razlog toga.\" Okrete svoju slepu glavu, nalik na neki loptasti mašinski deo, prema Čaku. \"Možda ću i doznati, ako se nas dvojica budemo češće viđali. Imam osećaj da bi moje saznavanje toga bilo od koristi i za tebe.\"","Češkajući se zamišljeno po nosu, Bani Hentmen reče: \"Možda on to već zna, RBX. Možda, naprosto, ne želi kazati.\" Osmotri Čaka i nastavi: \"I ako je tako, i ako nije, ja kažem: to su njegova posla.\"","Čak reče: \"Meni naprosto ne zvuči kao ideja za komediju. Eto, toliki je obim moje...\" Umalo da kaže 'odbojnosti'. \"Moje sumnje.\"","\"Lepo, ali ja nemam sumnje nimalo\", reče Bani Hentmen. \"Javiću našim modelarima da načine jednu šuplju figuru nalik na simulakruma, u koju neko može da se uvuče; to će biti mnogo jeftinije i pouzdanije nego da kupimo pravog simlakruma. A trebaće nam i devojka za ulogu Zigijeve žene. Naime, moje žene, jer ću ja biti Zigi.\"","\"A Zigijeva riba?\" upita Džons. \"Je l' to ulazi ili ispada?\"","Mračni reče: \"Sa njom bismo imali jedan dobitak. Mogla bi da bude neka sa velikim, teškim sisama. Znaš, natovareni balkoni. To bi usrećilo mnoge gledaoce; ako ne, ostala bi nam samo jedna žena, oštrokonđa, koja sasvim sigurno neće biti sisata. Jer, takve žene nikad ne idu na tu operaciju.\"","\"Imaš li neku određenu na umu za ulogu Zigijeve ljubavnice?\" upita ga Bani, dohvativši notes i pisaljku.","\"Znaš onu novu cavu koju tvoj agent gura\", reče Mračni. \"Ona sveža mala... Peti... nešto. Peti Viver. To su balkončine, brale, o-hoo! Sigurno su joj doktori ugradili dodatnih dva'es pet kila toga.\"","\"Angažovaću Peti noćas\", reče Bani Hentmen, klimnuvši glavom. \"Znam je, dobra je; tačno po meri za ovo naše. Zatim, pronaći neku ratobornu matoru vešticu za zlu suprugu. Možda bi trebalo da prepustimo Čaku da nađe pravu osobu za tu ulogu.\" Bani se nasmeja kao sova kad huče."]}