{"index":146,"title":"TREĆE POKOLENJE ","paragraphs":["Da zastanemo i da se odmaknemo jedan korak od svega","dosadašnjeg. Uvek je teže opisivati nedavne događaje, naročito one u koje je umešan i","sam opisivač. Nije se još isprečio filter vremena, ne u dovoljnoj meri da čovek","objektivno sagleda šta je bilo. Ali pokušaću koliko mogu.","Došle su, dakle, sedamdesete godine, i mi smo,","zahvaljujući ogromnom uveličanju koje se u novim akceleratorima postizalo, ali i","zahvaljujući straobalno pametno nameštenim detektorima koji su vrebali na ono što","iziđe iz akceleratora, napredovali veoma brzo ka otkrivanju a-toma. Opiti su polazili u","svim pravcima, saznavalo se o raznim šarm-predmetima, sile su ispitivane sa još","mikroskopskije tačke gledanja, gurali smo se ka granicama energije, rešavali smo","probleme koji su u datom trenutku izgledali najbitniji. Onda je neko pritisnuo kočnicu -","naime, novac za dalja istraživanja počeo je da presušuje. Rat u Vijetnamu crpio je iz","Amerike i finansijsku, ali i duhovnu snagu, nastupila je i naftna, to jest energetska","kriza, sve je postalo nekako bolesnije i lošije, pa su zato ljudi počeli da okreću","leđa temeljnim naučnim istraživanjima. Ovo je još gore udarilo po našim kolegama u","'maloj' nauci. Fizičari visokih energija donekle su zaštićeni time što svoj trud","udružuju, a na vrlo skupim instalacijama rade zajednički.","Teoretičari, koji rade jeftino (njima daj samo olovku, hrpu","hartije i da sednu u neki kutak fakultetskog de luks salona), nastavili su da nižu","uspehe, pojačani slapovima novih podataka. Videli smo na sceni i dalje iste","profesionalce, bili su to Li, Jang, Fajnmen, Gel-Man, Glešou, Vajnberg i Bjorken. Brzo su","zablistala i neka nova imena: Martinus Veltman (Martinus Veltman), Žerar t'Huft (Gerard","'t Hooft), Abdus Salam (Abdus Salam), Džefri Goldstoun (Jeffrey Goldstone), Piter Higs","(Peter Higgs) i drugi.","Hajde da samo u protrčavanju dodirnemo neke najistaknutije","opite iz ovog razdoblja. Učinićemo nepravdu, jer ćemo prednost dati 'odvažnim","jurišima u nepoznato', a zanemerivati 'sporo, temeljito pomeranje granice napred'. Godine","1975. Martin Perl je, radeći maltene sam samcit i mačujući se kao d'Artanjan sa svojim","sopstvenim kolegama i saradnicima, uspeo da ubedi prvo njih, a zatim i svakog na svetu da","se u SLAC-ovim podacima krije i peti lepton. Nazvan je tau (t)","i postoji sa dva različita znaka za naelektrisanje, baš kao i njegovi lakši rođaci","elektron i muon: t+ i t-.","Počelo je, dakle, stvaranje trećeg pokolenja. Pošto su sa","elektronom i muonom povezani odgovarajući neutrini, svako je došao na prirodnu pomisao","da mora postojati i tau neutrino (nt).","Za to vreme Ledermenova grupica u Fermilabu konačno je","shvatila kako treba ispravno izvesti dimuonski opit. Napravila je novu, ogromno","poboljšanu organizaciju svojih aparata, tako da se odjednom pojavilo slobodno, otvoreno","polje za pregled svih čestica koje bi mogle postojati u rasponu od džej-psi vrha (3,1","GeV), pa sve do nadomak 25 GeV, što im je bio maksimum koji se može postići sa","Fermilabovom energijom od 400 GeV. (Imajte u vidu - ovde govorimo o nepokretnim metama,","što znači da samo jedan deo energije ulazećih čestica biva iskorišćen delotvorno.) I","gle, pokazaše se tri nove grbine, tri čvoruge takoreći, na 9,4 GeV, na 10.0 GeV, pa i","na 10,4 GeV. Bile su upadljive kao Tetoni po blistavo sunčanom danu gledani iz skijaškog","odmarališta Grend Targi. Ogromna masa podataka počela je da pristiže, a kao ishod toga,","svetska zbirka dimuona uvećana je sto puta. Krstili smo tu novu česticu 'ipsilon',","misleći da je to poslednje još neiskorišćeno grčko slovo. Ova nova čestica ponovila","je priču o džej-psiju, a nova stvar koja je čuvana (to jest, novi predmet na koji se","odnosi pravilo očuvanja) bio je kvark zvani 'lepota' - ili, kako ga zovu neki fizičari","manje skloni umetnosti, 'kvark dno'; skraćenica je u svakom slučaju slovo b. Prihvaćeno","je tumačenje da je čestica ipsilon takođe jedan 'atom' sagrađen od dva kvarka, i to od","jednog b i jednog anti-b koji su međusobno spregnuti. Ona dva stanja sa nešto višom","masom bila su naprosto pobuđena stanja takvog 'atoma'. Uzbuđenje oko otkrića ipsilona","nije bilo ni izdaleka tako veliko kao ono zbog džej-psija. Ipak, pojava trećeg pokolenja","bila je itekakva vest. Navela je ljude da se zapitaju: koliko još toga ima? I zašto","priroda tako uporno pravi 'fotokopije', zašto bi svako sledeće pokolenje bilo udvajanje","prethodnog?","Samo ukratko da vam opišem peripetije koje smo imali dok","smo stigli do čestice ipsilon. U našoj grupi fizičara sa Kolumbije, Fermilaba i Stouni","Bruka (Long Ajlenda) bilo je nekoliko mladih supermajstora vršenja opita. Načinili smo","vrhunski kvalitetan (na svetu nije bilo boljeg) spektrometar, sa žičanim komorama,","magnetima, scintilacionim hodoskopima, i sa još komora i još magneta. Naš sistem","prikupljanja podataka bio je, kao što bi rekli Francuzi, \"dernier cri\",","zasnovan na elektronici koju je načinio genijalni inženjer Vilijem Sipah. Svi smo mi","radili u istom području Fermilabovih zraka. Poznavali smo probleme. Poznavali smo jedni","druge.","Među najboljim mladim doktorima koje sam ikada upoznao bili","su Džon Jou (John Yoh), Stiv Herb (Steve Herb), Volter Ins (Walter Innes) i Čarls Braun","(Charles Brown). Značajan softver bližio se onom stupnju usavršenosti koji je bio","potreban za rad na krajnjoj dosegnutoj granici znanja. Naš problem bilo je to što smo","morali da budemo osetljivi samo na one prave reakcije, nama potrebne, pa makar nailazila","samo po jedna takva u svakih sto hiljada milijardi sudara. Pošto nam je bilo potrebno da","zabeležimo što više tih retkih dimuonskih događaja, morali smo da spremimo aparate","koji neće reagovati na nebrojena mnoštva čestica bez značaja za ovaj posao. Naš tim","je tada razvio jedinstveno razumevanje kako treba raditi u okruženju visokog zračenja, a","ipak imati detektore koji ostaju 'živi'. Naučili smo kako da se obezbeđujemo i","višestruko, po nekoliko puta, od iste opasnosti, tako da nas priroda nije mogla prevariti","ni svojim najlukavijim trikovima.","Rano u ovom poslu, dok je naš proces učenja bio tek u","povoju, uzimali smo podatke u dielektronskom modusu i opazili nekih 25 elektronskih parova","iznad 6 GeV. Začudo, čak 12 njih bilo je grupisano oko 6 GeV. Grbina? O ovome smo","raspravljali i odlučili da saopštimo javnosti da možda postoji neka čestica na 6 GeV.","Šest meseci kasnije, kad smo imali već nekih tri stotine snimljenih događaja, puffff...","grba je iščezla, rasplinula se, nije je bilo. A bili smo predložili za nju upravo naziv","'ipsilon'. Kad su bolji podaci uništili tu našu zabludu, ostala je priča da ta naša","vajna 'čestica', koja nam se samo prividela, nije nikako bila ipsilon nego Uuuups! Lion!","Onda je došla potpuno nova postavka opita. Uložili smo sve","svoje iskustvo u bolje nameštanje mete, oklopa, magneta i komora. Podatke smo počeli da","uzimamo u maju 1977. Prošla je era u kojoj smo morali da radimo mesec dana da bismo","prikupili dvadeset sedam događaja ili trista događaja; sad smo ih snimali na hiljade","svake nedelje, a pozadinske smetnje bile su svedene praktično na nulu. Retko se u fizici","događa da tako, pomoću samo jednog novog instrumenta, nauka prodre u sasvim novo","područje. Istorijski primeri takvih uspeha, naravno mnogo krupniji, bili su otkriće","teleskopa i otkriće mikroskopa; ali uzbuđenje i radost kada su ta dva instrumenta","smišljena i prvi put upotrebljena nije moglo biti mnogo veće od ovog našeg. Posle samo","nedelju dana pojavila se široka grbina blizu 9,5 GeV; to proširenje uskoro je postalo","statistički postojano. Zapravo, Džon Jou je još u onih prvih trista događaja video tu","džombu, ali pošto smo se onako ispalili sa 6 GeV, on je samo napisao na jednoj boci","Mamovog šampanjca '9,5' i sakrio je u naš frižider.","U junu smo popili taj šampanjac, sve sami muškarci pošto","nažalost nismo imali nijednu saradnicu, i saopštili vest (koja je procurela i pre toga -","doznalo se...) celoj našoj laboratoriji. Stiv Herb je održao taj govor, pred prepunom","salom uzbuđene publike. Bilo je to prvo krupno otkriće ikada postignuto u Fermilabu.","Kasnije tog meseca napisali smo i članak o otkriću širokog ispupčenja na devet i po","GeV, sa 770 događaja opaženih baš u tom području - a to je statistički dovoljno","bezbedno. Pre toga smo proveli nebrojeno mnogo sati tragajući za ma kakvim kvarom ili","greškom, za ma čim što bi moglo da simulira grbu tamo gde je nema. Možda postoje neke","mrtve zone u detektoru? Možda je kiks u softveru? Neumoljivom surovošću ganjali smo","svaku, ma i najmanju sumnju do njenog potpunog uništenja; desetine takvih. Naše","ugrađene mere bezbednosti - proveravanje valjanosti podataka na taj način što","postavljaš pitanja za koja unapred znaš kakav odgovor bi trebalo da se pokaže kad se","stvar isproba u praksi - dale su sasvim povoljne rezultate. U avgustu, zahvaljujući","dodatnim podacima i još istančanijoj analizi, uspeli smo da sagledamo tri uzana vrhunca,","celu porodicu ipsilon (ovog puta je to bio pravi ipsilon, a ne lažnjak): ipsilon, ipsilon","prim i ipsilon dubl prim. Ni na koji način se ti podaci nisu mogli objasniti fizikom","poznatom 1977. Na scenu je stupio kvark lepota (ili dno)!","Malo ili nimalo otpora pruženo je našem zaključku da smo","videli stanje u kome je jedan novi kvark - nazivajte ga kvark b - vezan sa svojim","parnjakom u 'anti' statusu. Džej-psi je bio cc mezon. Ipsilon je bb mezon. Pošto je masa","ipsilonske izbočine blizu 10 GeV, masa b kvarka mora biti blizu 5 GeV. Bio je to najteži","kvark zabeležen dotad; c kvark je samo na približno 1,5 GeV. Takvi 'atomi' kao što su","cc i bb stanje i razne pobuđene varijante. Naša tri vrhunca predstavljala su ono","najniže, osnovno, nepobuđeno, i dva pobuđena stanja.","Jedna od zabavnih stvari kod ipsilona bila je ta što smo i","mi eksperimentalci mogli da ovladamo jednačinama ovog čudnovatog atoma, koji je","sagrađen od jednog teškog kvarka što kruži oko jednog teškog antikvarka. Dobra stara","Šredingerova jednačina radila je bez greške. Malo smo bacili pogled u naše studentske","sveske, pa smo pojurili da pre teoretičara izračunamo energetske nivoe i druge odlike","koje smo već izmerili. Baš smo se zabavljali... ali, teoretičari su pobedili.","Otkrića su uvek kvaziseksualni doživljaji. Kad je Džon","Jou po 'bicikl-sistemu' stigao do prvog nagoveštaja da bi tu negde mogla biti ta grba,","obuzelo me je ono (meni sada već dobro znano) osećanje silovite euforije, ali prožeto","brigom da 'ne može biti da je stvarno tako'. Prvi poriv je da javiš nekome, da kažeš","ljudima. Ali kome? Našim ženama, najboljim prijateljima, deci, u ovom slučaju direktoru","Fermilaba, Bobu Vilsonu, čijoj laboratoriji je bilo očajnički potrebno bar jedno","otkriće nečega. Telefonirali smo našim kolegama koje su bile uz mašinu DORIS u","Nemačkoj i zamolili ih da vide mogu li nekako da dostignu, na njihovom e+ e-","kolajderu, energiju potrebnu za pravljenje ipsilona. DORIS je bila jedini drugi","akcelerator na celom svetu koji je imao iole neku priliku da domaši tu energiju. Oni su","tamo navalili na posao, izveli prava čuda mašinske veštine - i uspeli. Nova radost! (I","olakšanje, ne malo.) Kasnije čovek počne da razmišlja o nagradama. Da li će ovo biti","dovoljno?","Posao na postizanju ovog otkrića bio je traumatičan zbog","požara koji nas je zaustavio posle prve nedelje dobrog rada. Maja 1977. jedna sprava koja","meri struju u našim magnetima, sprava koju je, nema sumnje, isporučio neki jeftin","proizvođač, zapalila se. Vatra se prenela na električne vodove. Požar u električnim","instalacijama stvara hlorne gasove, a kada vaši prijatelji vatrogasci ulete sa šmrkovima","i sve ispolivaju vodom, stvara se, u vazduhu, hlorovodonična kiselina, HCl, koja se","spusti na sve tranzistorske kartice. I - počne polako da ih izgriza.","Spasavanje elektronike u takvim slučajevima je jedan oblik","umetnosti. Prijatelji u CERN-u su mi ranije pričali o jednom takvom požaru kod njih, pa","sam ih pozvao i pitao za savet. Dadoše mi ime i telefonski broj jednog holandskog","majstora za to. On je radio za neku nemačku firmu, a živeo u središnjoj Španiji.","Požar je bio u subotu. Sada je bilo 3 sata ujutro, nedelja. Iz moje sobe u Fermilabu zvao","sam Španiju i dobio vezu sa tim čovekom. Da; doći će. U utorak će se stvoriti u","Čikagu, a tovarni avion sa potrebnim materijalom stići će u sredu. Ali bez američke","vize nema ulaska u ovu državu, a na vizu se obično čeka desetak dana. Pozovem američku","ambasadu u Madridu i počnem da ih ložim: \"Atomska energija, nacionalna bezbednost,","milioni dolara su u pitanju...\" Spoje me sa jednim ambasadorovim pomoćnikom. Tip","sluša, nimalo impresioniran, sve do trenutka kad kažem da sam profesor na Kolumbiji.","\"Na Kolumbiji!\" poviče on. \"Što ne rekoste odmah! Ja tamo diplomir'o","pedes' šeste! Recite Vašem drugaru da me pozove.\"","U utorak je stigao gospodin Jese (Jesse). Prvo je omirisao","devet stotina kartica; na svakoj smo imali po 50 tranzistora (bila je to tehnologija iz","1975!). Šnjuf, šnjuf... U sredu su stigle hemikalije. Ali carina. Nove brige i","nerviranja, ali Ministarstvo energije je pomoglo. U četvrtak smo imali uspostavljenu","'montažnu liniju': fizičari, sekretarice, supruge, naše devojke - sve te osobe su imale","dužnost da zamoče karticu u tajni rastvor A, zatim u B, zatim da osuše čistim","gasovitim azotom, pa da iščetkaju četkama od kamilje dlake i najzad da slažu na","gomilu. Napola sam očekivao da ćemo uz ovaj obred morati i da tiho ječimo neke","holandske magijske inkantacije, ali ipak nije došlo baš do toga.","Jese je konjanik. Čovek se nastanio u Španiji da bi mogao","da trenira sa španskom konjicom. Kad je doznao da imam tri konja, odjurio je da jaše sa","mojom ženom i Fermilabovim konjičkim klubom. Pošto je pravi stručnjak, davao je pouke","svima. Uskoro su se prerijski jahači savetovali između sebe kako najbolje izvesti","leteće promene, pasaže, lavade, korbete i kapriole. Sada imamo uvežbanu fermilabovsku","konjicu spremnu da brani laboratoriju ako neprijateljski konjički odredi iz SLAC-a i iz","CERN-a krenu na nas.","Petak smo proveli instalirajući sve te kartice i","proveravajući ih sve pomno, jednu po jednu. Subota, jutro: sve u punom pogonu,","laboratorija radi. Nekoliko dana kasnije jedna hitra analiza pokazala je da se grbina još","vidi. Jese je ostao još dve nedelje, jašući konje, šarmirajući narod i deleći savete","o sprečavanju požara. Nikad od njega nismo dobili račun za obavljeni posao, ali","hemikalije smo platili. I tako je, eto, svet dobio treće pokolenje kvarkova i leptona.","Ako je neki kvark na dnu, to bi trebalo da znači i da je","neki na vrhu. To bi se na engleskom reklo top quark. (Ili, ako je taj na dnu 'lepota', a","on je to ako vam se tako više sviđa, onda kažite da je onaj na vrhu 'istina'.) Nova","periodna tablica sad izgleda ovako:"]}