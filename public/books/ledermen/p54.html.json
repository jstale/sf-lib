{"index":66,"title":"OPET DEJÀ VU","paragraphs":["Sada nastupa Majkl Faradej. (Dobro, već ranije je ušao, ali sad zvanično. Fanfare, molim.) Ako Faradej nije bio najveći eksperimentator svog vremena, bio je svakako jedan od kandidata za tu titulu. Kaže se da je o njemu napisano više biografija nego o Njutnu, Ajnštajnu ili Merilin Monro. Zašto? Jednim delom zbog njegove mladosti koja kao da potiče iz priče o Pepeljugi. Bio je rođen u siromaštvu, ponekad je išao gladan (jednom su mu dali jednu veknu hleba, i to mu je bila sva hrana za nedelju dana). Nije dobio praktično nikakvo školovanje, osim crkvenog. Sa četrnaest godina postao je šegrt u knjigoveznici. Tamo je uspeo da pročita neke od knjiga koje je koričio. Tako se sam obrazovao uz rad koji mu je pomagao da razvije i spretnost ruku koja će mu kasnije pomoći da izvodi opite. Jednog dana dođe mušterija sa raskupusanim trećim izdanjem Enciklopedije britanike da bude prekoričeno. Unutra Faradej nađe članak o elektricitetu, pročita, uhvati se na tu 'udicu' - i promeni svet.","Razmislite o ovome. U redakciju neke medijske mreže stižu dve vesti, iz Asošijeted Presa:","FARADEJ OTKRIO ELEKTRICITET,","KRALJEVSKO DRUŠTVO POHVALILO OVAJ USPEH","i druga","NAPOLEON POBEGAO SA SVETE JELENE,","KONTINENTALNE ARMIJE MARŠIRAJU","Šta će od ta dva ući u večernje vesti kao glavna tema? A? Pa jasno! Napoleon. Međutim, u sledećih pedeset godina Faradejeva otkrića su bukvalno naelektrisala Englesku - naime, omogućila da počne elektrifikacija - i pokrenula jednu od najkorenitijih promena u načinu života ljudi na ovoj planeti koja je ikad proistekla iz pronalazaka jednog pojedinca. Eh, kad bi oni koji drže ključe medijskih kapija morali u srednjoj školi da dobiju dobre ocene iz bar nekoliko prirodnonaučnih predmeta..."]}