{"index":126,"title":"OPIT","paragraphs":["Saobraćajna gužva na putu ka severu, ka Sou Mil River Parkveju, petkom uveče, ometa čoveka koji bi želeo da razgleda divne šumovite bregove duž tog puta što krivuda pored reke Hadson, pored Riverdejla i Jonkersa, i odlazi na sever. Negde na tom putu meni je konačno svanulo kakva mogućnost proističe iz tog 'velikog' dejstva. Ako je kod jednog objekta određenog spina prilikom raspada 'povlašćen' jedan određeni smer ose spina, to je taj efekat. Mali efekat bio bi ako bi iz 2.000 muona, koji svi imaju isti spin, bilo ispaljeno 1.030 elektrona na jednu stranu, a 970 na suprotnu stranu; to bi bilo vrlo teško ustanoviti merenjem. Ali veliki efekat, recimo 1.500 prema 500, bilo bi mnogo lakše ustanoviti, a ta ista srećna pretežnost pomogla bi i u organizovanju spinova muona. Muoni bi išli iz ciklotrona u naše aparate, to je jedan određeni pravac i smer kretanja; taj smer nam je referenca u odnosu na koju možemo da odredimo spin muona. Hoćemo da većina muona budu desnoruki (ili levoruki, svejedno); pri tome, pravac njihovog leta jeste onaj ispruženi palac, a povijeni prsti pokazuju smer 'spinovanja', to jest 'rotiranja' muona. Muoni će stizati, prolaziti kroz poneki brojač i zaustavljati se u jednom bloku ugljenika. Iz njega će izletati elektroni. Brojimo koliko elektrona izlazi u onom istom smeru u kome su muoni leteli, a koliko izlazi na suprotnu stranu. Ako bi se pokazala neka značajna razlika, to bi bio dokaz o narušavanju parnosti. Slava i bogatstvo!","Najednom je moja uobičajena smirenost petkom uveče bila uništena tako što mi je palo na um da bismo mogli da izvedemo taj opit trivijalno lako. Taj moj postdiplomac, Marsel Vajnrih (Marcel Weinrich), već neko vreme spremao je jedan opit sa muonima. Mi bismo mogli to njegovo da rasturimo, izvršimo nekoliko jednostavnih prepravki i pojurimo za velikim efektom. Počeh da razmatram kako se muoni prave u akceleratoru na Kolumbiji. Ja sam bio nekakav stručnjak za to, jer sam sa Džonom Tinlotom radio na projektu za korišćenje spoljnih pionskih i muonskih zrakova pre izvesnog broja godina kad sam bio neobuzdani postdiplomac, a mašina sasvim nova.","Dočarao sam sebi, u mislima, ceo proces: imamo akcelerator. To je magnet težak 4.000 tona. Imamo kutiju od nerđajućeg čelika, u kojoj je vakuum. Nad kutiju se nadnosi jedan pol magneta: to je ravna površina, kružnog oblika, oko sedam metara u prečniku. Ispod kutije je druga takva gvozdena ravnica od sedam metara: to je drugi pol istog tog magneta. Znači, kutija leži kao u sendviču. U samo središte kutije uštrca se, kroz jednu cev zaista uzanu, mlaz protona. Protoni polete. Kreću se spiralnom putanjom koja postaje sve šira i šira zato što oni prilikom svakog obilaska budu električnim privlačenjem povučeni još brže; to njima radi napon kontrolisan radio-frekvencijom. Kad je spiralno putovanje već sasvim pri kraju, jer su protoni došli maltene do same unutrašnje ivice raspoloživog prostora u kutiji (to jest, komori), gle šta im se nađe na putu - jedna šipkica koju sam nabudžio baš tu. Na kraju šipkice je parčence grafita koje sad čeka da ga bombarduju ovi protoni, puni energije. Svaki takav proton donosi po 400 miliona volti. To je dovoljno za stvaranje novih čestica - piona - a to će i biti ishod čim protoni počnu da se sudaraju sa jezgrima ugljenika u toj grafitnoj meti.","U mislima sam video kako pioni izleću, i to uglavnom pravo napred, zato što ih tako nosi impuls preostao od zabijanja protona u jezgra. Rođeni tu između polova moćnog ciklotronskog magneta, pioni blagim lukom izleću iz akceleratora, kroz izlaz koji im je ostavljen; dok to rade, ujedno i plešu svoj ples nestanka. Namesto njih pojavljuju se muoni, koji ih nasleđuju, ali i sami nastavljaju da lete isto kao do maločas pioni. Magnet je već daleko iza njih, ali ono malo magnetnog polja što još ima u tom prostoru pomaže, ipak, da muoni projure brzo kroz rupu koju smo ostavili u našem betonskom zaštitnom zidu debelom tri metra i da ulete u salu za opite, gde ih čekamo mi.","U Marselovom opitu, muone bismo usporili pomoću filtera debelog oko sedam i po centimetara, a onda i sasvim zaustavili u bloku nekog hemijskog elementa. Imali bismo razne takve blokove, debljine oko dva i po centimetra svaki. Muoni bi gubili energiju u nizu blagih sudara sa atomima tih materijala i, najzad, pošto su negativno naelektrisani, desilo bi im se to da bi ih pozitivna jezgra zarobila. Pošto mi u mom opitu ne bismo želeli ništa što bi uticalo na orijentaciju ose spina muona, takvo zarobljavanje bilo bi kobno. Zato bismo proizvodili pozitivne, a ne negativne muone. Šta bi onda radili muoni sa pozitivnim električnim nabojem? Verovatno bi samo sedeli, tako, tu u bloku materijala, i čekali da im dođe vreme za raspad. Materijal za taj blok morao bi se odabrati pažljivo... Zaključih da bi ugljenik bio prava stvar.","Sad tek dolazi ključna misao tog vozača koji je vozio ka severu, jednog petka u januaru. Ako bi se na neki način postiglo to da svi (ili maltene svi) muoni rođeni u raspadanju mojih piona imaju postrojene svoje ose spina - dakle, ako bi sve ose bile u istom pravcu, to bi značilo da je parnost narušena, veoma narušena, u reakciji 'pi-mu'. Veliki efekat! Hajde da zamislimo da bi pomenute ose spina ostale uporedne sa pravcem letenja mojih muončića dok oni izleću iz mašine i lete elegantnim lukom kroz rupu, to jest kanal ostavljen u betonskom zaštitnom zidu upravo za tu svrhu. (Ako je g blizu 2, tačno to se i desi.) Pretpostavimo dalje da nebrojena blaga sudaranja sa ugljenikovim atomima, zbog kojih će muoni postupno usporavati svoje kretanje, neće narušiti ovaj odnos između pravca kretanja i ose spina. Ako bi se ovo sve ovako odigralo, mirabile dictu! Imao bih uzorak muona koji su se smirili u jednom komadu materije, a svi imaju isti spin!","Muonov životni vek, dve mikrosekunde, baš je pogodan za sve ovo. Već smo imali sve namešteno za jedan opit u kome je trebalo otkriti elektrone koji izleću iz raspadajućih muona. Bilo bi dovoljno da naprosto pazimo koliko elektrona izleće na jednu stranu, a koliko na suprotnu. I jedni i drugi bi se kretali uporedno sa osama spina. To je provera ogledalske simetrije. Ako bude na jednu stranu izletalo više, parnost će biti mrtva, a ja njen ubica! Aaaaarrrghhhh!","Činilo se, međutim, da bi trebalo da se desi nekoliko uzastopnih čuda, pa da meni sve ovo pođe za rukom. Upravo ovaj niz događaja obeshrabrio nas je u avgustu, kada su Li i Jang pročitali svoj naučni rad, onaj koji je predviđao mali efekat. Uz mnogo strpljenja, moguće je ovladati jednim malenim efektom; ali dva mala dejstva uzastopno - recimo da se nešto sa nečim ne podudara za jedan posto, a taj rezultat da se posle sa nečim trećim opet razilazi za samo jedan posto - to nije opit, to je beznađe. Zašto dva mala dejstva? Pa, setite se, priroda prvo treba da obezbedi da se pioni raspadnu na muone, ali da se nastali muoni vrte oko svoje ose većinom na istu stranu (to je čudo br. 1). Posle muoni treba da se raspadnu na elektrone sa opazivom asimetrijom u odnosu na osu spina, recimo da pojuri više elektrona gore, a manje dole (to je čudo br. 2).","Dok sam stigao do javne telefonske govornice u Jonkersu (bila je 1957. godina, za poziv je bio dovoljan novčić od 5 centi), bio sam već poprilično uzbuđen. Jer bio sam veoma sklon da poverujem da, ako stvarno postoji veliko narušavanje parnosti, muoni moraju biti polarizovani (svi spinovi pokazuju u istom smeru). Takođe sam znao da su magnetne osobine muonovog spina takve da će pod uticajem magnetnog polja doći do 'stiskanja' spina u pravcu kretanja čestice. Manje sam bio siguran u to šta će se desiti kad muoni uđu u grafit, koji će apsorbovati njihovu energiju. Ako nisam u pravu, njihove ose spina ima da se 'rasklimaju' kud koja. U tom slučaju, nema izgleda da opazimo da li elektroni izleću na jednu ili na drugu stranu.","Hajde da to pogledamo sve iz početka, još jedanput. Raspadanje piona stvara muone koji spinuju u onom istom pravcu u kome se i kreću. To je deo čuda. Sad valja muone zaustaviti da bismo gledali na koju stranu će izletati elektroni kad muonima dođe vreme da se raspadnu. Pošto znamo kako su postrojeni prilikom uletanja u parče ugljenika, vrteće se i dalje tako (ako ih ništa ne omete) dok gube energiju, vrteće se tako sve dok se ne raspadnu. Samo treba da namestimo naše detektore elektrona na jednu dasku koja bi mogla da se okreće tako da sa svake strane može da 'pogleda' šta izleće iz umirenih muona - da li oni pokazuju ogledalsku simetriju.","Počeli su da mi se znoje dlanovi dok sam razmatrao kako nam se posao zgodno namestio. Svi brojači - već pri ruci. Elektronika koja će signalisati da je visokoenergetski muon došao i da ulazi u parče grafita i smiruje se u njemu - već raspoređena na svoja mesta i temeljito proverena. Imamo 'teleskop' koji se sastoji od četiri uzastopna brojača elektrona, onih elektrona koji bi trebalo da izleću posle raspadanja muona. Još samo da ga nakačimo na dasku, ali treba napraviti tu dasku tako da ona može da se vrti unaokolo, da sa svake strane osmatra to parče grafita u kome će se muoni zaustavljati. Napraviti dasku... dva sata posla. Možda samo jedan sat. Dakle, zaključih ja, čeka nas jedna duga noć.","Samo sam svratio kući da na brzinu progutam večeru i popričam sa decom. Zazvonio je telefon. Javio se Ričard Garvin (Richard Garwin), fizičar koji je radio u firmi IBM. U njihovim istraživačkim laboratorijama, koje se nalaze u neposrednoj blizini kampusa Univerziteta Kolumbija, zavirivao je u izvesne nuklearne procese. Dik Garvin se često muvao po našem fakultetu, ali nije bio na kineskom ručku tog dana; želeo je da čuje šta se najnovije priča o opitu naše koleginice Vu.","\"Hej, Dik, imam super zamisao kako da proverimo kršenje parnosti\", kažem ja, \"na najjednostavniji način koji možeš zamisliti.\" Objasnim mu na brzinu i pitam: \"Je l' mo'š' da se dovezeš do laboratorije da nam pomogneš?\" Dik Garvin je stanovao u obližnjem Skarsdejlu. U osam sati te večeri, već smo rasturali aparate jednog vrlo zbunjenog i uznemirenog postdiplomca. Marsel je morao da gleda kako neko navaljuje da baš razmontira ceo njegov opit, onaj koji je trebalo da mu posluži za doktorat! Dik je dobio zadatak da razmisli kako da se elektronski teleskop namesti da se pokreće oko mete, sa svake strane, kako bismo merili raspodelu elektrona u odnosu na pretpostavljenu osu spina. Ovo nije bio trivijalan problem, jer ako bi se tokom našeg 'rvanja' sa tom daskom menjala udaljenost od uzorka, dakle od mojih muona, onda bi i opaženi broj elektrona mogao znatno da se menja.","Tad je pronađena druga ključna stvar; smislio ju je Dik Garvin. Slušajte, rekao je on, umesto da muvamo ovu tešku platformu sa brojačima tamo i amo, hajde da mi nešto drugo uradimo. Neka daska miruje, a mi da uzmemo jedan magnet i da okrećemo muone. Ostadoh zaprepašćen jednostavnošću i elegancijom ove zamisli. Naravno! Naelektrisana čestica koja se vrti oko svoje ose - to vam je, već, jedan mali magnet. U magnetnom polju ona će se okretati kao kompasna igla, osim što će mehaničke sile koje deluju na muon-magnet izazivati neprekidnu rotaciju. Zamisao je bila toliko jednostavna da je bila duboka.","Bila je dečija igra izračunati vrednost magnetnog polja potrebnu da se muoni u razumnom roku okrenu za 360 stepeni. Šta je razumno vreme za jedan muon? Pa, vidite, muoni se raspadaju na elektrone i neutrine, a poluživot im iznosi 1,5 mikrosekundi. Znači, već posle jedne i po mikrosekunde, polovina muona je rekla 'zdravo i zbogom'. Ako ih zaokrećemo suviše sporo, recimo za 1 ugaoni stepen u mikrosekundi, većina će iščeznuti već posle nekoliko mikrosekundi, tako da nećemo stići da uporedimo koliko su elektrona bacili pod uglom od nula stepeni, a koliko pod uglom od 180 stepeni - broj elektrona, dakle, emitovan 'iz vrha' i 'iz dna' muona - a to nam je poenta celog opita. A ako ćušnemo neki jak magnet tamo i postignemo 1.000 stepeni u svakoj mikrosekundi, muoni će se tumbati toliko brzo da će mlazevi elektrona samo juriti preko detektora, dajući razmrljane, slivene efekte. Zaključili smo da bi idealan tempo okretanja muona bio oko 45 stepeni u svakoj mikrosekundi.","To željeno magnetno polje napravili smo tako što smo uzeli jednu žicu, namotali je nekoliko stotina puta oko jednog valjka i pustili kroz nju električnu struju od nekoliko ampera. Našli smo jednu cev od lucita, i to nam je bio valjak: u suštini jedna providna valjkasta cev. Poslali smo Marsela u magacin po žicu, isekli smo grafitni blok za zaustavljanje, tako da je sada bio dovoljno malen da stane u lucitnu cev, uključili smo dva kraja žice u jedan izvor struje koji je mogao da se daljinski kontroliše (jedan takav je bio baš na polici). Bila je to velika jurnjava u pozno doba. U ponoć je sve bilo spremno. Morali smo da žurimo jer se akcelerator uvek isključuje u subotu u osam sati ujutro zbog opravki i održavanja.","U jedan sat ujutro naši brojači su već beležili podatke; registratori akumulacije javljali su koliko je elektrona izletelo na koju stranu. Ali imajte na umu, radili smo po Garvinovom fazonu, a to je značilo da nismo merili uglove neposredno. Naš elektronski teleskop ostajao je nepokretan, a u magnetnom polju obrtani su muoni, tačnije vektori njihovih osa spina. Prema tome, vreme pristizanja elektrona u teleskop sada je odgovaralo njihovom pravcu izletanja. Beležeći to vreme, beležili smo i pravac. Problema je, dabome, bilo poprilično. Zvali smo uporno operatore akceleratora i dosađivali im zahtevima da šalju što je moguće više protona u našu metu. Svi brojači koji su registrovali pristizanje i zaustavljanje muona morali su biti podešeni. Morali smo da proveravamo koliko dobro kontrolišemo to malo magnetno polje koje smo primenili na muone.","Posle nekoliko sati uzimanja podataka, videli smo upadljivu razliku u broju elektrona emitovanih pod uglom od nula i pod uglom od 180 stepeni u odnosu na muonsku osu spina. Podaci su bili vrlo grubi; zato smo mešali uzbuđeni optimizam sa skepticizmom. A kad smo pogledali podatke u osam sati ujutro, skepticizam je potvrđen kao ispravan. Sada su podaci bili daleko manje ubedljivi i mogli su se sasvim lepo uklopiti u pretpostavku da je izbacivanje elektrona u svim pravcima jednako - a to je predskazivač ogledalske simetrije. Moljakali smo ove što rade sa akceleratorom da nam daju još koji sat, ali uzalud. Rasporedi rada su rasporedi rada. Obeshrabreni, sišli smo dole, u salu, gde je naš aparat mirovao. Tamo nas je pozdravila omanja katastrofa. Toplota namotanih žica pregrejala je našu lucitnu cilindričnu cev koja se usled toga izobličila, pa je komadić grafita ispao! Muoni se, dakle, nisu imali u čemu da zaustavljaju, niti su mogli da borave u magnetnom polju koje smo za njih napravili. Jedno vreme bacali smo krivicu jedni na druge (pa svi na postdiplomca, naravno), a onda smo se razvedrili. Jer naša početna pretpostavka ipak bi mogla biti tačna!","Smislili smo šta ćemo preko vikenda. Prvo, spremiti pristojno i valjano magnetno polje. Drugo, razmisliti da li bi se količina podataka mogla povećati tako što bi se povećao broj muona koje zaustavljamo, pa bismo brojali veći deo (srazmerno više) muona koji izlaze. Treće, razmisliti šta se tačno dešava sa muonima, koji su pozitivno naelektrisani, dok se sudaraju mnogo puta sa atomima ugljenika i polako zaustavljaju, a onda sede u rešetki ugljenikovih atoma. Ipak, moglo bi biti da pozitivni muon zarobi neki od elektrona koji se slobodno šetkaju kroz grafit (a takvih ima mnogo), pri čemu bi elektron lako mogao da depolarizuje spin muona (ispretumbati ga da zaokrene bilo kuda), tako da muoni više ne bi išli svi u korak kao vojska na paradnom maršu.","Otišli smo sva trojica svojim kućama, odspavali nekoliko sati i ponovo se našli na poslu u dva po podne. Proveli smo sav ostatak vikenda radeći, svako svoj deo posla. Ja sam uspeo da iz početka izračunam kretanje muona počev od trena kad se on rodi, a njegov roditelj pion uspe, iako se već raspada, da ga ritne još jednom - tako da 'dete' nasledi i impuls i produži da juri pravo napred; zatim, tokom onog vremena koje muon provodi leteći lučno kroz tunel koji smo u betonskom zaštitnom zidu ostavili za njega, i ulazeći u naš aparat. Pratio sam, bez prekida, spin i pravac. Pretpostavio sam krajnje narušavanje ogledalske simetrije, a to bi značilo da baš svi muoni imaju spin tačno uporedan sa putanjom muonskog zraka. I sve je ukazivalo na isti zaključak: ako je narušavanje simetrije veliko, ako je bar polovina maksimuma, trebalo bi da vidimo krivu liniju koja osciluje gore-dole. To bi ne samo dokazalo da je parnost narušena, nego bi nam dalo i brojčani rezultat, koliko je narušena; nešto između sto posto i (Ne! Neee!) nula posto. Ko god vam kaže da su naučnici hladno objektivna bića bez strasti, taj je blesav. Očajnički smo žudeli da vidimo pad parnosti. Parnost nije bila mlada ženska, a mi nismo bili pubertetlije, ali smo goreli od te strasti. Provera naučne objektivnosti sastoji se u tome da ne dopustiš da čežnja utiče na metodologiju rada niti na tvoju samokritičnost.","Garvin je bacio lucitni šuplji valjak i namotao bakarnu žicu pravo na (nov) komad grafita; taj sistem je proverio tako što je kroz njega puštao struju dvaput jaču nego što je nama u opitu bilo potrebno. Marsel je ponovo namestio sve brojače, poboljšao njihovu postrojenost tačno jedan iza drugog, u istu liniju, približio elektronski teleskop grafitnom bloku za zaustavljanje muona, zatim opet proverio sve brojače i poboljšao njihovu delotvornost, a za sve to vreme se molio Bogu da iz tolikog petljanja proistekne bar nešto što bi moglo da se objavi.","Rad je odmicao lagano. Ponedeljak ujutro... Neka prepričavanja o našem pomnom radu procurila su među operativnu posadu akceleratora, a odatle ponešto i do naših kolega. Pomenuta posada našla je neke ozbiljne probleme u svojoj mašini i isključila celu skalameriju; znači, ponedeljak nam propada, nema i neće biti nikakvog zraka do utorka u 8 ujutro, u najboljem slučaju. Dobro, ništa; bar imamo više vremena da se grizemo, da zapetljavamo i raspetljavamo, da sve proveravamo. U Nevis počeše da dolaze kolege sa Kolumbije, znatiželjni da vide šta nas je to spopalo. Jedan oštroumni mladi čovek koji je bio na onom kineskom ručku postavio je nekoliko pitanja i, na osnovu mojih nepoštenih i neiskrenih neodgovora, 'provalio' šta mi to pokušavamo.","\"Nema izgleda\", uveravao me je on. \"Dok gube energiju u grafitnom filteru, muoni ima da ti se depolarizuju.\" Mene je bilo lako baciti u potištenost, ali ne i navesti da odustanem. Pamtio sam šta je govorio moj mentor, veliki mudrac sa Kolumbije, I. I. Rabi: \"Spin isklizne tako lako.\"","U ponedeljak oko šest sati po podne, pre predviđenog roka, mašina je počela da pokazuje znake života. Pohitali smo sa poslednjim pripremama, proverili sve uređaje i rasporede. Pogledam ja metu od grafita, elegantno omotanu bakarnom žicom i položenu na jednu ploču deset sa deset centimetara. Da ne leži nekako malo nisko? Zavirim kroz kontrolni uređaj; stvarno, nisko je. Treba podići, i to za dva i po centimetra! U jednom uglu vidim konzervu od kafe 'Maksvel Haus' i u njoj neke zavrtnje za drvo. Podmetnem tu konzervu umesto jednog dela dotadašnje podloge. Savršeno! (Kasnije su oni iz Smitsonijanske ustanove hteli da ponove ceo naš opit tačno, pa su tražili i tu konzervu, ali nismo uspeli da je pronađemo.)","Preko zvučnika počeše da javljaju da će mašina sad biti uključena i da svi eksperimentatori moraju napustiti akceleratorski prostor (da ne bi bili isprženi). Pojurimo Marsel i ja uz strme gvozdene stepenice, pa preko parkinga, u zgradu laboratorije, gde su kablovi iz svih naših detektora već bili uključeni u razne utikače na policama punim elektronike, žica, skalera, osciloskopa. Garvin je još nekoliko sati pre toga bio otišao kući, a ja sam poslao Marsela da donese nešto za jelo. Počeo sam da proveravam elektronske signale koji su stizali iz naših detektora. Imali smo veliku, debelu laboratorijsku beležnicu u koju smo zapisivali sve značajne informacije. Bila je veselo popunjena grafitima: 'Ko je zaboravio da ugasi rešo?', 'E, sranje!', 'Zvala te žena'. Ali i prepuna zabelažaka o stvarima koje treba uraditi ili su već urađene, i o stanju električnih struja. ('Pazi brojač br. 3, 'oće da baca varnice i preskače u brojanju.')","Oko 7.15 te večeri, uspostavljena je otprilike standardna proizvodnja protona, pa smo, daljinskom kontrolom, nabudžili onu šipkicu sa metom koja će biti na udaru i proizvoditi pione. Istog trena brojači su počeli da registruju pristizanje čestica. Ja sam pogledao na onaj presudni red brojača, koji treba da registruju koliko elektrona izleće u raznim razmacima posle zaustavljanja muona u grafitu. Brojevi su još bili mali: 6, 13, 8...","Oko pola deset stigao je Garvin. Ja odlučim da malo odspavam, pa da se vratim u šest ujutro da odmenim Garvina. Odvezem se kući, vozeći vrlo polako. Proveo sam ukupno dvadeset sati budan i sad sam bio suviše umoran da jedem. Spustim glavu na jastuk i već sledećeg trena - tako mi se učinilo - zvoni telefon. (A na časovniku piše da je tri ujutro.) Zove... Garvin. \"Bilo bi dobro da dođeš. Uspeli smo!\"","U 3.25 sati te noći parkirao sam se ispred laboratorije i jurnuo unutra. Garvin je u beležnicu nalepio komade papirne trake koja je izlazila iz brojača. Brojke su bile ubitačno jasne. Dvostruko više elektrona izletalo je pod uglom od 0 stepeni nego pod uglom od 180 stepeni. Prirodi je bila jasna razlika između spina nadesno i nalevo. Mašina se u međuvremenu zahuktala do svog najboljeg režima rada, pa su brojevi na skalerima samo leteli: gore, dole, gore, dole... Na brojaču koji odgovara nagibu od nula stepeni, piše 2.560; a na onom za 180 stepeni piše 1.222. Statistički gledano, to su ogromne razlike. A oni brojači između davali su neke vrednosti koje su bile u zadovoljavajućoj meri između. Implikacije tako velikog razbijanja parnosti bile su nepojamno ogromne... Bacio sam pogled na Dika. Počinjao sam teško da dišem, dlanovi oznojeni, srčani rad ubrzan, u glavi osećajnje praznine i lakoće - dakle, mnogi (ali ne baš svi!) simptomi seksualnog uzbuđenja. Ovo je bilo nešto veliko. Počeh da spremam listu za proveru: koji elementi bi mogli da rade neispravno, ali na takav način neispravno da simuliraju upravo ovaj ishod koji vidimo? Mogućnosti je bilo mnogo, tako mnogo. Provedosmo, na primer, pun sat samo proveravajući električne vodove do brojača elektrona. Nigde nijednog problema. Kako još da proverimo svoje zaključke?","Utorak, 4.30, rano jutro. Zatražimo od osoblja akceleratora da isključe zrak. Otrčimo preko puta i dohvatimo u šake dasku sa elektronskim teleskopom i okrenemo je u novi položaj, pod uglom od 90 stepeni u odnosu na dotadašnji. Ji-piii! Obrazac opažanja elektrona pomeri se tačno za toliko!","Dođe 6 sati ujutro. Uzimam telefon i zovem T. D. Lija. \"Ti-Di, mi smo gledali pi-mu lanac i sada imamo dvadesetostandardni devijacijski signal. Zakon parnosti je mrtav.\" Kroz telefon počne da štrca Ti-Dijeva reakcija, sačinjena od brzometnih pitanja: \"Elektroni su koje energije? Kako asimetrija varira sa njihovom energijom? Da li je spin muona bio uporedan sa svojim pravcem dolaženja?\" Na neka od tih pitanja imali smo odgovore. Neki odgovori su došli kasnije. Garvin je počeo da crta grafikone i da unosi očitavanja brojača u njih. Ja sam sastavio još jedan spisak poslova koje treba obaviti. U sedam sati počeli su telefonski pozivi od kolega sa Kolumbije do kojih je doprla vest. Oko osam sati Garvin je tiho klisnuo i više ga nije bilo tu. Ali stigao je postdiplomac Marsel (na njega smo bili sasvim zaboravili!). U devet sati, u sobi je već bio opšti krkljanac: kolege, tehničari, sekretarice koje pokušavaju da saznaju šta se dešava.","A opit traje, samo je sad teško održavati ga. Meni su se vratili simptomi sa teškim disanjem i znojenjem dlanova. Sada smo bili izvorište jedne nove, duboke informacije o svetu. Fizika je bila izmenjena. Osim toga, ovo narušavanje parnosti dalo nam je moćnu novu alatku: polarizovane muone koji reaguju na magnetno polje, a čiji se spinovi mogu pratiti po elektronima koji izleću pri raspadanju tih muona.","Telefoni su zvonili, donoseći pozive iz Čikaga, iz Kalifornije i iz Evrope, tokom sledećih tri-četiri sata. Svi koji su imali akcelerator čestica - u Berkliju, Čikagu, Liverpulu, Ženevi, Moskvi - pojurili su u akciju kao piloti u ratno doba kad dobiju uzbunu. Nastavili smo opit i proces proveravanja tačnosti toga što smo radili, još celih sedam dana neprekidno, ali bili smo očajnički željni da objavimo stvar. Nastavili smo da uzimamo podatke, na ovaj ili onaj način, dvadeset četiri sata na dan, šest dana nedeljno, sledećih šest meseci neprestano. Podaci su priticali kao reka. Iz drugih laboratorija uskoro su stigle vesti: naši rezultati su potvrđeni.","Koleginica Č.Š. Vu, dabome, nije bila baš presrećna videći naše čiste, nesumnjive ishode. Imali smo volju da ih objavimo zajedno sa njom, ali, neka joj večno bude hvala za to, ona je odbila, govoreći da joj treba još nedelju dana da proveri svoje rezultate.","Teško je rečima dočarati do koje mere su ovi rezultati zapanjili zajednicu fizičara. Mi smo osporili - zapravo, uništili - obožavan privid, onaj po kome priroda ima ogledalsku simetriju. U kasnijim godinama, kao što ćemo videti, dokazana je netačnost i nekih drugih simetrija. Pa ipak, čak i posle tih daljih otkrića, neki teoretičari su se protivili - toliko su uzdrmani bili. Među njima se našao i Volfgang Pauli, koji je dao onu čuvenu izjavu: \"Ne mogu verovati da je Bog levak, i to slab.\" Time Pauli nije hteo reći da bi Bog (ili Boginja) trebalo da bude dešnjak (ili dešnjakinja) nego da bi trebalo obema rukama da se služi sasvim jednako.","Na godišnji sastanak Američkog društva za fiziku došlo je 2.000 fizičara. Skrkali su se u balsku dvoranu hotela 'Paramaunt' u Njujorku, 6. februara 1957. Neki su visili sa krovnih greda. U svim važnijim dnevnim novinama naš rad je pozdravljan u člancima koji su bili na naslovnim stranama. 'Njujork Tajms' je objavio naše saopštenje za štampu celo, od reči do reči, i to sa slikama čestica i ogledala. Ali ništa od svega ovoga nije bilo ravno onom osećanju u tri sata ujutro, onoj mističnoj euforiji u trenutku kad su dvojica fizičara otkrila jednu novu, duboku istinu."]}