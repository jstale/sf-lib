{"index":149,"title":"NAĐITE ZE NULA","paragraphs":["Toliko o teoriji. Da je zamršena - jeste. Ali mi ćemo joj se vratiti kasnije, a jedno čvrsto pedagoško saznanje koje sam stekao tokom četrdeset godina nastavničkog rada (sa učenicima u rasponu od brucoša do mladih doktora fizike) glasi: čak i ako pri prvom pokušaju učenja đaci 97 posto gradiva ne uspeju da shvate, u drugom pokušaju gradivo će im biti ipak, nekako, malčice poznato.","Kakve je posledice imala sva ova teorija po stvarni svet? One veličanstvene implikacije moraće da sačekaju na osmo poglavlje. Neposredna posledica, godine 1970, za eksperimentatore bila je ta da mora postojati čestica Z0 da bi sve moglo da dejstvuje. Ako je Z0 čestica, moramo je naći; tako smo rekli sebi. Naravno, Z0 je električno neutralna, nije ni pozitivna ni negativna; po tome je kao njena polusestra, foton. Ali za razliku od fotona, koji nema masu, Z0 bi morala biti veoma teška, kao njena dva brata, blizanci W. Zadatak je pred nama bio jasan: tragaj za nečim što liči na foton, ali težak.","U mnogim opitima, pa i nekim mojim, tragalo se za W česticama. Zavirivali smo u sudare neutrina i nismo videli ništa, ali smo taj neuspeh pripisali uverenju da je masa W veća od 2 GeV. Da je W lakši od toga, morao bi 'pokazati nos' već u našem drugom nizu neutrinskih opita u Brukhejvenu. Zavirivali smo u sudare protona. Nema W. Znači, masa im mora biti veća i od 5 GeV. Teoretičari su takođe imali neka mišljenja o odlikama W i pominjali su stalno sve veću masu; kasno u sedamdesetim godinama počeli su nagađati da bi masa W čestice morala biti negde oko 70 GeV. A to je bilo daleko previsoko za mašine onoga doba.","Nego, da se vratimo čestici Z0. Neutrino udari u jezgro nekog atoma i 'prospe se'. Ako iz sebe izbaci jednu W+ česticu, pretvori se u muon. (Antineutrino će iz sebe da izbaci jednu W- česticu.) Ali ako bi mogao iz sebe izbaciti jednu Z0, ostao bi neutrino. Kao što smo pomenuli, pošto pratimo ove izmene leptona, a nigde u njima ne vidimo promenu naelektrisanja, kažemo da su ovo neutralne struje.","Pravi opit za otkrivanje neutralnih struja nije lak. Potpis je jedan nevidljivi neutrino koji ulazi, kao i jedan nevidljivi neutrino koji izlazi, zajedno sa pregršt hadrona iz pogođenog nukleona. I šta vidiš na detektoru, samo tu hrpicu hadrona, a to nije osobito impresivno. Jer, isti učinak bio bi i ako je zalutao neki neutron iz pozadine. U CERN-u je jedna divovska mehurna komora nazvana Gargamel počela da radi pod udarom neutrinskog zraka godine 1971. Akcelerator je bio PS, mašina od 30 GeV koja je proizvodila neutrine od oko 1 GeV. Već 1972. godine ova CERN-ova grupa bila je uveliko na tragu događaja bez muona. U isto vreme, nova Fermilabova mašina slala je neutrine od 50 GeV prema masivnom detektoru elektronskih neutrina. Detektorom su upravljali Dejvid Klajn (David Cline) sa Viskonsinskog univerziteta, Alfred Man (Alfred Mann) sa Pensilvanijskog univerziteta i Karlo Rubija (sa Harvarda, CERN-a, iz severne Italije, Alitalije...).","Ne možemo toj priči posvetiti onoliko prostora koliko ona zaslužuje. Puna je juriša i zahuktalosti, dirljivih ljudskih privatnih okolnosti, kao i sociopolitike nauke. Preskačemo sve to skupa i naprosto kažemo da je grupa sa Gargamela objavila godine 1973, mada ne baš kategorično, da je primetila neutralne struje. I u Fermilabu je ekipa Klajn-Man-Rubija imala neke podatke koji su bili 'ni tamo ni ovamo'. Pozadinski šum koji je ometao posmatranje bio je vrlo jak, a dobijeni signali nisu bili baš neki 'nokauteri'. Ta trojica su zaključila da su možda našla neutralne struje, ali su onda povukla tu izjavu. Onda su povukla povlačenje. Ovo njihovo hoću-neću jedan neozbiljan čovek opisao je kao 'naizmeničnu neutralnu struju'.","Doguralo se nekako do godine 1974. i do konferencije u Londonu zvane 'Ročester' (održava se svake druge godine: bijenale fizike). Stvar je bila raščišćena: cernovci su imali opažene neutralne struje, fermilabovci uverljive dokaze o svom signalu. Ti dokazi su kazivali da 'nešto nalik na Z0' mora postojati. Ali ako ćemo govoriti strogo po pravilima, to nešto je stvarno otkriveno tek devet godina kasnije. Slava za ovo otišla je CERN-u, godine 1983. Tamo je Z0 opažen neposredno. Masa? Čestica Z0 bila je uistinu teška: 91 GeV.","Uzgred rečeno, do sredine 1992. godina LEP mašina u CERN-u registrovala je više od dva miliona čestica Z0. Podaci su prikupljani u četiri džinovska detektora. Na proučavanju čestica Z0, njihovog nastajanja i kasnijeg raspadanja, o čemu se tamo pribavlja pravo bogatstvo podataka, zaposleno je sada nekih 1.400 fizičara. Setite se kako je Ernest Raderford otkrio alfa-čestice, objasnio ih i odmah se dao na posao da pomoću njih otkriva jezgro. Mi smo isto učinili sa neutrinima; neutrinski zraci su danas, vidite, industrija pomoću koje pronalazimo čestice-glasnike, proučavamo kvarkove i radimo još neke korisne stvari. Jučerašnja fantazija je današnje otkriće i sutrašnja alatka."]}