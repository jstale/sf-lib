{"index":174,"title":"","paragraphs":["Šetaš se ti niz Pikadili,","a cvet maka ili onaj zvani lili","drži tvoja ruka srednjovekovna;","ljudi te gledaju i misli svako","dok tajnovitim putem odlaziš polako:","Gle, ako ovaj mladi čovek zna","stvari duboke, koje ne znam ja","onda mora biti, ne vredi to kriti,","stvarno izuzetno pametan.","Gilbert i Salivan, Strpljenje","U svome delu 'Odbrana pesništva' engleski pesnik romantičar Persi Biš Šeli (Percy Byshe Shelley) tvrdi da je jedan od svetih zadataka umetnika da \"upije novo znanje iz nauka i da ga prihvati i privede potrebama ljudskim, oboji ljudskim strastima, pretvori u krv i kost ljudske prirode\".","Nije nešto mnogo pesnika romantičara pojurilo da se odazove ovom Šelijevom izazovu; a to neodazivanje može biti deo objašnjenja za sadašnje stanje naše nacije i naše planete. Kad bi Bajroni, Kitsi i Šeliji našeg pesništva, kao i njihove kolege, koje pišu pesme na francuskom, italijanskom, urdu i drugim jezicima, pohitale da narodu objašnjavaju nauku, možda bi naučna pismenost Amerikanaca bila daleko veća nego što je sad. Ovo se, naravno, ne odnosi na tebe, jer ti više nisi samo 'dragi čitalac/draga čitateljka' nego si prijatelj i kolega koji se izborio rame uz rame sa mnom kroz čitavu ovu epopeju sve do, evo, devetog poglavlja, zbog čega kraljevskim ukazom proglašavam da si potpuno kvalifikovana i naučno pismena čitateljska ličnost.","Ljudi koji mere naučnu pismenost uveravaju nas da samo svaki treći Amerikanac zna da odredi šta je molekul ili da imenuje makar jednog jedinog živog naučnika. Običavao sam da uz ovakve turobne statistike napomenem: \"A da li ste znali da samo šezdeset posto stanovništva Liverpula razume neabelijansku baždarsku teoriju?\" Od dvadeset troje diplomaca nasumce odabranih na diplomskoj svečanosti na Harvardu godine 1987, samo je dvoje umelo da objasni zašto je leto toplije od zime. A odgovor, uzgred rečeno, nije 'zato što je leti Sunce bliže'. Nije bliže. Zemljina osa rotacije nagnuta je na jednu stranu, i zato je tokom jednog dela godine severna polulopta nagnuta više ka Suncu, Sunčevi zraci padaju pod uglom koji je bliži pravom uglu i zato je tada na toj polulopti letnja uživancija. Druga polulopta dobija zrake više iskosa... Zima. Šest meseci kasnije situacija bude tačno obrnuta.","Ono žalosno u činjenici o neznanju dvadeset jednog od dvadeset troje diplomiranih na Harvardu - Bože! Na Harvardu! - jeste to što oni propuštaju mnogo toga u životu. Proći će kroz život, a neće razumeti jedno od najosnovnijih ljudskih iskustava: godišnja doba. Naravno, ima i lepih trenutaka kad te neki ljudi iznenade znanjem. Pre nekoliko godina, na IRT liniji metroa ispod Menhetna jedan postariji čovek koji se preznojavao nad nekim problemom iz elementarnog računa u nekakvom udžbeniku pitao je neznanca do sebe da li zna računanje. Nepoznati čovek je klimnuo glavom i rešio dedici matematički problem. Ali, naravno, ne dešava se svaki dan da dedice sa matematičkim problemom u vagonu podzemne železnice sednu pored nobelovca, teorijskog fizičara T. D. Lija.","Imao sam i ja jedan takav doživljaj u metrou, ali se drugačije završilo. Sedeo sam u jednom prepunom vagonu prigradske linije, koji je izlazio iz Čikaga, kad se ukrcala jedna bolničarka koja je vodila grupu pacijenata iz obližnje psihijatrijske bolnice. Oni su stali svi oko mene, a bolničarka počne da ih prebrojava. \"Jedan, dva, tri...\" i onda pogleda mene. \"A ko si ti?\"","Ja joj odgovorim: \"Ja sam Lion Ledermen, dobitnik Nobelove nagrade i direktor Fermilaba.\"","Ona uperi prst u mene i tužno kaže: \"Aha. Četiri. Pet, šest, sedam...\"","Ali, ozbiljno, ima dobrih razloga da se brinemo zbog naučne nepismenosti, između ostalog i zato što su sve jače veze između nauke, tehnologije i javne dobrobiti. Veoma je žalosno, dabome, i kad ljudi propuštaju onaj pogled na svet čiju promociju pokušavam da postignem kroz ove stranice. Iako je još nepotpun, to je pogled prepun veličanstvenosti, lepote i sve veće jednostavnosti. Kao što kaže Džejkob Bronovski (Jacob Bronowski):","Napredak nauke jeste otkrivanje, na svakom koraku, jednog novog poretka koji objedinjuje ono što je dugo izgledalo nesrodno. Faradej je to postigao kad je spojio elektricitet i magnetizam. Klerk Maksvel, takođe, kad je ta dva povezao sa svetlošću. Ajnštajn je spojio vreme i prostor, masu i energiju, i putanju kojom zrak svetla proleće pored Sunca, sa kretanjem ispaljenog metka; a svoje poslednje godine života utrošio je navaljujući da ovim srodnostima doda još jednu, koja bi uspostavila domišljato jedinstvo jednačina Klerka Maksvela i njegove, Ajnštajnove, geometrije gravitacije.","Kad je Kolridž pokušavao da odredi lepotu, vraćao se uvek iznova jednoj dubokoj misli: lepota je, govorio je on, 'jedinstvo u raznovrsnosti'. Nauka nije ništa drugo do potraga za jedinstvom koje treba otkriti u neobuzdanoj raznovrsnosti prirode - ili, još tačnije, u raznovrsnosti našeg doživljavanja."]}