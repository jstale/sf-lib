{"index":125,"title":"KAFE 'ŠANGAJ' ","paragraphs":["Petak, četvrti januar, podne. Petak je bio, u ona","vremena, naš tradicionalni dan za kineski ručak; zato je osoblje zaposleno na Fakultetu","za fiziku Univerziteta Kolumbija, a to znači petnaestak ljudi, došlo pred vrata","kancelarije profesora Cung Dao Lija. Neko vreme smo se tu vrzmali, a onda smo svi zajedno","pošli iz te naše zgrade, koja se zove Pupinova zgrada za fiziku, nizbrdo, Sto dvadesetom","ulicom, sve do restorana 'Šangaj' koji se nalazi na uglu Sto dvadeset pete ulice i","Brodveja. Ovako smo počeli da ručavamo 1953. godine, kad je taj Li došao na Kolumbiju","sa Čikaškog univerziteta, odakle je doneo prilično svež doktorat i već izgrađen","ugled teorijske superzvezde.","Osobina tih naših ručkova u podne bila je da se pričalo","na sav glas, nesuzdržano, o čemu god je ko hteo; često su govorila i po trojica ili","četvorica uglas. To je bilo prekidano srkanjem 'zimske supe od lubenice' i žvakanjem","'zmajskih odrezaka', loptica od škampi, morskih krastavaca i drugih veoma začinjenih","egzotičnih 'njama' iz severne Kine. Godine 1957, to još nije bila opšteprihvaćena","moda. Još dok smo išli nizbrdo, jasno je bilo da će se brbljati o parnosti, tog petka,","i o vrućim vestima od naše koleginice Č. Š. Vu (C. S. Wu) koja se, iako sa istog tog","fakulteta, nalazila privremeno u Vašingtonu gde je u nacionalnom Birou za standarde","obavljala neki opit.","Pre nego što bi se bacio u ozbiljan posao takve neozbiljne","rasprave, naš T. D. Li je obavezno izvršavao svoju nedeljnu dužnost, a to je bilo - da","naruči. Dolazio je konobar-menadžer i donosio jedno blokče, a onda sa puno poštovanja","čekao. T. D. je morao na blokčetu da napiše šta hoćemo da jedemo. On to radi na","veličanstven način. To je jedna vrsta umetnosti. Prvo zaviruje u jelovnik, pa baca","pogled na blokčić, pa pita kelnera nešto, na mandarinskom kineskom jeziku, vrlo brzo;","namršti se, nadnese pisaljku nad blokče, pomno iskaligrafiše nekoliko simbola. Novo","pitanje; promena u jednom simbolu, zatim pogled uperen u limene reljefe na plafonu, valjda","u potrazi za božanskim rukovođenjem odozgo; onda naglo pisanje mnoštva tih kineskih","'karaktera' na blokčetu. Zatim stavi blok na sto i obavi završni pregled: obe šake","nadnosi nad napisanu narudžbinu, prsti jedne šake su rašireni i uzdignuti da bace papin","blagoslov na celu gomilu, u drugoj ruci je patrljak olovke. Da li je sve napisao? Tu su i","jin i jang, boja, tekstura i ukus, sve uravnoteženo kako treba? Dodaje blokčić i olovku","kelneru i baca se u razgovor sa nama:","\"Telefonirala je Vu i kazala da njeni preliminarni","podaci nagoveštavaju neki ogroman efekat!\" kaže on uzbuđeno.","Da se vratimo mi u laboratoriju (u stvarni svet, kako ga je","Boginja dala) u kojoj je ceo jedan zid prekriven ogromnim ogledalom. Naše normalno","iskustvo je sledeće: što god uradimo pred tim ogledalom, kakav god opit izvršili -","rasipanje čestica, proizvodnju čestica, gravitacione opite nalik na one Galilejeve - svi","odrazi u njemu biće sasvim u skladu sa svim zakonima prirode koji važe i u stvarnoj","laboratoriji. Da vidimo po čemu bismo prepoznali narušavanje parnosti kad bi se ono","pojavilo. Najjednostavniji objektivni test levoruke ili desnoruke orijentacije, test koji","bismo mogli komunikacijom da prenesemo stanovnicima planete Tvajlozozo, jeste onaj sa","zavrtnjem. Uhvatiš jedan zavrtanj i uperiš ga u drvo; glava njegova, ona na kojoj je","poprečni prorez, okrenuta je prema tebi. Sad uzmeš odvrtač i počneš da uvrćeš 'u","smeru kretanja kazaljki na časovniku'. Ako zavrtanj počne da ulazi u drvo, i ulazi sve","dublje i dublje, kazaćemo da je to \"desnoruki\" zavrtanj. Naravno, u ogledalu se","vidi tip koji okreće suprotno od kazaljki na časovniku, ali taj tip ima","\"levoruki\" zavrtanj; iz tog razloga, i njegov zavrtanj ulazi sve dublje u drvo.","E, sad, pretpostavite da živimo u svetu tako neobičnom (u nekakvoj vaseljeni iz","Zvezdanih staza) da je sasvim nemoguće - suprotno je zakonima fizike - napraviti levoruki","zavrtanj. Time bi ogledalska simetrija bila narušena; ako vidiš sliku levorukog","zavrtnja, znaš da je lažna, da tako nešto ne može postojati; u tom slučaju, parnost","je narušena.","Sve ovo je samo blagi uvod za objašnjenje kako su Li i","njegov kolega sa Prinstona Čen Ning Jang (Chen Ning Yang) predložili da ispitamo da li","zakoni simetrije važe kod procesa sa slabom silom. Tu je potrebna neka čestica koja je","desnoruka. (Ili levoruka.) Ona treba da se kreće u nekom pravcu, ali pri tom i da rotira,","kao zavrtanj. Pogledajte neku česticu koja stvarno rotira, a to znači, ima spin - na","primer, muon. Dočarajte sebi da je to mali valjak koji rotira oko svoje uzdužne ose.","Imamo, dakle, rotaciju. Pošto su svakom takvom valjčiću oba kraja ista, ne možemo ni","za jedan od njih znati da li je desnoruki ili levoruki. Hoćemo da proverimo to. Postavimo","jedan takav valjčić između tebe i tvoje glavne protivnice. Ti se kuneš da valjčić","rotira u smeru kazaljke na satu. Ona se kune da je obratno. Nema načina da se dokaže ko","je u pravu. To je situacija u kojoj se parnost održava.","Genijalnost Lija i Janga sastojala se u tome da u igru uvuku","i slabu silu (jer su baš nju i želeli da ispituju) na taj način što će posmatrati","raspadanje ove čestice sa određenim spinom. Jedna od stvari koje nastanu kad se muon","raspadne jeste elektron. Hajde da pretpostavimo da je priroda odredila da elektron može","izleteti samo iz jednog kraja valjka. Eto, sad imamo pravac. Najzad možemo da odredimo","koji je koji kraj valjka, da se opredelimo da jedan bude ka nama, i onda pouzdano da","ustanovimo da li je rotacija valjka desnoruka (u smeru kretanja kazaljke na satu) ili","levoruka. Određenje koji je koji kraj moguće je zato što elektron uvek izleće iz samo","jednog kraja. Možemo reći da elektron izleće napred iz muona kao što zavrtanj prodire","svojim šiljkom napred u drvo. Ako tako gledamo muon, dok iz njega elektron izleće","napred, i vidimo da se muon vrti kao desnoruki zavrtanj (onaj koji treba zavrtati u smeru","kazaljke na satu) onda je muon desnoruka čestica. To bi, dakle, bio jedan proces kod","čestica koji bi narušio ogledalsku simetriju. Kad gledamo takvu česticu u ogledalu,","šta vidimo? Levoruki muon; ali takav ne postoji u prirodi.","Glasine o tome što je Vu počela da radi stizale su tokom","božićnjeg raspusta, ali ovaj ručak u petak posle Nove godine bio je prvo okupljanje","svih profesora posle tog raspusta. Godine 1957. profesorica Čien Šiung Vu (Chien Shiung","Wu) bila je, kao i ja, predavač fizike na Kolumbiji, a bila je i dobro znana","eksperimentatorka. Njena posebnost bilo je radioaktivno raspadanje jezgara. Postavljala je","vrlo stroge zahteve svojim studentima i novim doktorima, bila je izuzetno energična,","pomno je odmeravala valjanost svojih rezultata i bila veoma cenjena zbog visokog kvaliteta","podataka koje je objavljivala. Studenti su je (iza njenih leđa) nazivali generalica","Čangkajšekovica.","Kad su Li i Jang bacili rukavicu izazova, dovodeći pod znak","pitanja važnost zakona o očuvanju parnosti, u leto 1956. godine, Vu je takoreći istog","trenutka stupila u akciju. Za predmet svog proučavanja odabrala je radioaktivno jezgro","kobalta 60, koje je nestabilno. Ovo jezgro se pretvori u jedno jezgro nikla, jedan","neutrino i jedan pozitivan elektron (pozitron). Ne vidiš sve to; samo 'vidiš' kako iz","kobaltovog jezgra odjednom izleće pozitron. Ovaj oblik radioaktivnosti poznat je kao","beta-raspad zato što se nekada govorilo za elektrone i pozitrone emitovane u takvim","procesima da su 'beta-čestice'. Zbog čega nastaje beta-raspad? Fizičari kažu: zbog","slabog nuklearnog međudejstva. To im znači: zbog jedne sila koja deluje u prirodi i","stvara takve reakcije. Ne bave se sve sile samo time da nešto guraju ili vuku, privlače","ili odbijaju; neke izazivaju promenu vrste stvari, pretvore, vidite, kobalt u nikl, i pri","tom emituju jedan lepton. Od tridesetih godina pa do danas, veliki broj reakcija pripisan","je slaboj sili. Veliki Italoamerikanac Enriko Fermi prvi je dao slaboj sili matematički","oblik, što mu je omogućilo da podrobno predskaže mnoge reakcije, pa i ovu sa kobaltom","60.","U radu objavljenom 1956. godine, pod naslovom 'Pitanje","očuvanja parnosti kod slabe sile', Li i Jang su uzeli o obzir izvestan broj reakcija, pa","su razmatrali kakve bi bile opitne implikacije ukoliko slaba sila ne poštuje parnost","(ogledalsku simetriju). Njih je zanimalo u kom pravcu će elektron biti izbacivan iz","raznih jezgara. Ako bi elektron voleo da izleće iz kobaltovog jezgra više na jednu","stranu nego na drugu, bilo bi to kao da ga je priroda obukla u košulju sa dugmadima.","Znali bismo šta je pravi opit, a šta je slika u ogledalu.","U čemu je razlika između izvanredne zamisli i rutinskog","naučnog rada? Analogno pitanje moglo bi se postaviti o pesništvu, slikarstvu, o nekoj","muzičkoj kompoziciji, pa čak, verovali ili ne, i o sudskoj tužbi. U umetnosti, konačni","veliki sudija je vreme. U nauci, opit presuđuje da li je zamisao bila 'ona prava'. Ako je","izvanredna, ona će otvoriti nove prostore za istraživanje, pri čemu će se pojaviti","mnogo novih pitanja - ali će veliki broj pitanja otići zauvek na spavanje.","Um T. D. Lija kretao se nekim finim stazicama. I kad je","naručivao ručak i kad je komentarisao neku staru kinesku vaznu ili sposobnosti nekog","studenta, on je izgovarao rečenice pune oštrih ivica, tako da su podsećale na brušene","dijamante. U ovom zajedničkom naučnom radu Lija i Janga (Janga nisam osobito dobro","poznavao), ova kristalna zamisao o parnosti dobila je mnoge oštre ivice. Da bi čovek","doveo u pitanje jedan čvrsto ustoličen zakon prirode, potrebno je mnogo kineske","drskosti. Mi smo u to doba već imali ogromno more podataka prikupljenih o tom čvrsto","ustoličenom 'zakonu', ali su Li i Jang uvideli da to more podataka nema nikakve veze sa","ovim delom prirode koji izaziva beta-raspade - sa slabom silom. Eto još jedne blistave","oštre ivice: tu je, koliko ja znam, prvi put u istoriji nauke dopuštena mogućnost da za","različite sile u prirodi važe različiti zakoni očuvanja.","Li i Jang su zasukali rukave, dodali veliku količinu","'pregnuća pored nadahnuća' i pregledali, jednu po jednu, mnoge reakcije radioaktivnog","raspada koje su predstavljale dobre kandidate za proveru ogledalske simetrije. U njihovom","radu bile su mukotrpno, do tančina, date analize mogućih reakcija, da bi glupi","eksperimentatori znali tačno šta treba da rade. Koleginica Vu smislila je konkretnu","verziju jednog od tih predloženih opita, onog sa kobaltovim jezgrom. Ključ njenog","pristupa sastojao se u tome da prvo obezbedimo da sva, ili bar mnoga, kobaltna jezgra","imaju spin istog smera. Tvrdila je da se to može postići tako što bi naš izvor kobalta","60 radio pri vrlo niskim temperaturama. Njen opit je bio dozlaboga zapetljan, zahtevao je","upotrebu kriogene opreme koju nije bilo lako pronaći. Zato je i otišla u Biro za","standarde, gde su tehnike za postrojavanje spina čestica bile, već odavno, dobro","razvijene.","Pretposlednje jelo tog petka bio je jedan veliki, dinstani","šaran sa sosom od crnog pasulja, prazilukom i ljutim crnim lukom. Dok je to servirao, Li","nam je ponovio ključnu informaciju: taj efekat koji Vu posmatra veoma je veliki, više od","deset puta veći nego što je očekivala. Podaci su bili tek glasine, prepričavanja, još","ništa sigurno; razumete, čisto preliminarni, ali (T. D. je meni servirao riblju","glavudžu jer je znao da volim obraze) ako je efekat toliko veliki, onda je to tačno ono","što bismo mogli da očekujemo ako je neutrino dvokomponentan... Njegovo dalje uzbuđeno","čavrljanje prestao sam da slušam, jer je jedna ideja počela niče u mojoj glavi.","Posle ovog ručka otidosmo uzbrdo, na jedan seminar. Posle","su bila neka sastančenja, pa jedno pijenje čaja iz društvenih razloga i jedan","kolokvijum. Kroz sve te aktivnosti prolazio sam rasejan, stalno vrteći u glavi to da Vu","nalazi efekat koji je 'veliki'. Pamtio sam, iz Lijevog predavanja održanog u Brukhejvenu,","u avgustu, da bi očekivani efekti, izazvani narušavanjem parnosti pri raspadanju muona i","piona (pi-mezona), morali biti majušni.","Veliki? U avgustu sam bacio pogled na takozvani 'pi-mu'","(pion-muon) lanac raspadnih reakcija i shvatio da tu ne možeš organizovati dobar opit","bez dve uzastopne reakcije. Posle smo malo i računali, tog avgusta 1956, i zaključili da","bi opit imao marginalne ili nikakve izglede da uspe. Ali ako je efekat veliki...","Oko 6 sati po podne bio sam u kolima i vozio se kući na","večeru, u Dobs Feri. Trebalo je da posle toga provedem tihu večernju smenu sa mojim","postdiplomcem u obližnjoj laboratoriji Nevis u, znate već, Irvingtonu na Hadsonu. Naš","akcelerator Nevis, sa svojih 400 MeV, bio je radni konj koji je vukao i vukao proizvodnju","i proučavanje mezona - pedesetih godina još srazmerno nove čestice. U tim srećnim","danima nije bilo mnogo mezona, pa je mašina Nevis stizala da se brine i o pionima i o","muonima.","U Nevisu smo bombardovali metu protonima i dobijali snažne","zrake piona. Pioni su nestabilni i zato, dok su izletali iz mete i iz akceleratora, jurili","kroz zaštitni zid i uletali u dvoranu za opite, dvadesetak postotaka njih se raspadalo,","slabim raspadom, na muon i neutrino.","p ® m + n (u letu)","Muoni su, najčešće, nastavljali da lete u istom pravcu","kao i njihov roditelj pion. Ako bi se tu kršio zakon parnosti, nastajao bi višak muona","čije su ose spina u smeru kretanja čestica, a manjak muona čije bi ose spina bile","okrenute, recimo, na suprotnu stranu. Ako bi efekat bio veliki, priroda bi mogla da nam","obezbedi uzorak čestica istosmernog spina. Tu situaciju je Vu htela da stvori hladeći","kobalt 60 do krajnje niskih temperatura u magnetnom polju. Presudno je bilo da posmatra","one muone čiji pravac ose spina zna i da vidi kako će se oni raspadati na elektrone i","neutrine."]}