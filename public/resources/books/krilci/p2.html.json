{"index":2,"title":"2.","paragraphs":["KONKORD: Ide dvaput brže od puščanog metka, a unutra dobiješ dimljenog lososa.","Iz 'Naučne enciklopedije za radoznalog, mladog nouma'. Autor: Angalo De Šeširi","Provlačenje kroz rupu na ljudskoj cevi za pešačenje u avion nije bilo teško u poređenju sa snalaženjem u onome unutra.","Podovi u šupama u kamenolomu bili su gole daske ili nabijena zemlja. U aerodromskoj zgradi bili su od kvadrata glatkog, sjajnog kamena. Ovde, međutim...","Gurder se bacio potrbuške. Zagnjurio je lice u pod.","\"Tepih!\"reče on, maltene u suzama. \"Tepihu moj! Nisam mislio da ću te ikada više videti!\"","\"Ej, ustaj, ej\", reče Angalo, postiđen što se Iguman tako ponaša pred nekim ko, ipak, ma koliko prijatelj bio, nije rođeni radnjaš.","Gurder ustade trapavo. \"Pardon\", promumla, otresajući prašinu sa sebe. \"Ne znam šta mi bi. Bacilo me u prošlost, eto. Pravi tepih. Nisam tako nešto video već mesecima.\"","Izduvao je nos bučno. \"Imali smo mi predivne sagove u Radnji, znaš. Predivne. Na nekima od njih postojale su šare.\"","Masklin pogleda duž cevi. Bila je kao jedan od hodnika u Radnji, ali bleštavo osvetljena.","\"Idemo\", reče on. \"Ovde smo suviše izloženi. \"Stvari, gde su svi ti ljudi?\"","\"Oni će uskoro doći.\"","\"Kako ova Stvar zna?\" žalio se Gurder.","\"Sluša šta govore druge mašine\", reče Masklin.","\"Ima mnogo računara i u ovom avionu\", reče Stvar.","\"Eto nečeg zgodnog\", reče Masklin neodređeno. \"Imaćeš s kim da pričaš.\"","\"Veoma su glupi\", reče Stvar i postiže da izrazi prezir, nemajući pri tom na raspolaganju baš ništa čime bi se prezir mogao izraziti.","Metar-dva dalje, hodnik se otvarao u neko novo prostranstvo. Masklin je video zavesu i nešto što je ličilo na krajičak stolice.","\"U redu, Angalo\", reče Masklin. \"Povedi nas ti. Znam da želiš.\"","Dva minuta kasnije, sva trojica sedela su ispod jednog sedišta.","Masklin nikad nije stvarno razmislio o unutrašnjosti aviona. Dane je provodio na litici iznad kamenoloma, gledajući njihovo uzletanje. Naravno, pretpostavio je da su u njima ljudi. Ljudi se svuda uvuku. Ali nikad nije stvarno razmislio o unutrašnjem izgledu. Ako je ikad postojalo nešto što izgleda kao da je sačinjeno samo od spoljašnjih površina, to je avion u letu.","Gurdera je okolni prizor sada savladao. Suze mu potekoše.","\"Električna svetlost!\" cvileo je. \"I još tepiha! Pa sedišta, velika i meka! Čak imaju salvete na svakom! A blata nigde, ni traga! Postoje čak i natpisi!\"","\"Dobro, dobro\", reče Angalo bespomoćno, tapšući ga po plećima. \"Bila je ono dobra Radnja, znam.\" On diže pogled ka Masklinu.","\"Moraš priznati da je uznemiravajuće\", reče on. \"Očekivao sam... pa, žice i cevi i uzbudljive poluge i tako to. A ne nešto nalik na Odeljenje nameštaja kod Arniolda Brosa!\"","\"Ne bi trebalo da ostanemo ovde\", reče Masklin. \"Uskoro će ovde sve vrveti od ljudi. Imajte na umu šta je Stvar rekla.\"","Pomogli su Gurderu da ustane, a onda su potrčali lakim trkom ispod redova sedišta. Gurder je trčkarao u sredini. Ovo ovde se na jedan važan način razlikuje od Radnje, uvide Masklin. Nema mnogo skrovišta. U Radnji je uvek postojalo nešto pogodno da se zavučeš iza, ili ispod, ili provučeš kroz...","Već je čuo daleke zvuke. Na kraju nađoše prazninu iza nekakve zavese, u jednom delu aviona gde nije bilo sedišta. Masklin se uvuče četvoronoške unutra, gurajući Stvar ispred sebe.","Zvuci više nisu bili daleki. Bili su veoma blizu. On okrete glavu i vide ljudsku nogu, samo dvadesetak centimetara daleko.","U zadnjem delu tog njihovog prostora bila je jedna rupa u metalnom zidu, kroz koju behu provučeni neki debeli kablovi. Preostalo je taman dovoljno prostora da prođu Angalo i Masklin, a zatim i uplašeni Gurder kad su ga obojica dobro povukli za ruke. U novom kutku nije bilo mnogo mesta, ali ih bar niko nije mogao videti.","Zato ni oni nisu mogli videti ništa. Ležali su zbijeni u mraku i pokušavali da se udobno nameste na žicama.","Posle nekog vremena Gurder reče: \"Sad se osećam malo bolje.\"","Masklin klimnu glavom.","Odasvud je dopirala buka. Odnekud, iz dubina, dođe niz metalnih treskanja. Onda tužno mukanje ljudskih glasova, pa trzaj.","\"Stvari?\" šapnu on.","\"Da?\"","\"Šta se dešava?\"","\"Avion se priprema za realizaciju vazduhoplovne aktivnosti.\"","\"Aha.\"","\"Znaš li šta to znači?\"","\"Ne. Ne baš.\"","\"Leteće po vazduhu. Vazduhoplovno znači: ploviti po vazduhu. Vazduho-plovno.\"","Masklin začu Angalovo disanje.","Namestio se najudobnije što je mogao, između metalnog zida i svežnja kablova, i zapiljio se u pomrčinu.","Noumi su se ućutali. Posle izvesnog vremena osetili su blagi trzaj, a onda kretanje.","Ništa drugo se nije desilo. Nedešavanje ničeg drugog nastavilo je da se dešava.","Nešto kasnije, Gurder, glasom uzdrhtalim od straha, reče: \"Da li je prekasno da siđemo ako, ako...?\"","Iznenadna tutnjava u daljini dovršila je rečenicu umesto njega. Tutnjava od koje se sve oko njih zatreslo, ne veoma, ali vrlo čvrsto.","Onda je nastala jedna teška pauza, nalik na onaj trenutak koji lopta mora osećati između prestanka kretanja uvis i početka padanja. Sledećeg trena nešto je dohvatilo svu trojicu. Kliznuli su na jednu uskomešanu hrpu, a zid je pokušao da postane pod.","Uhvatili su se jedni za druge, pogledali jedni drugima lice i počeli da vrište.","Nešto kasnije, prestali su. Nije se činilo da ima mnogo razloga da nastave. Osim toga, ponestalo im je i daha.","Pod je, malo-pomalo, opet postao pravi pod; nije pokazivao dalje sklonosti da se bavi zidosanjem.","Masklin odgurnu Angalovu nogu sa svog vrata.","\"Mislim da letimo\", reče on.","\"Je l' to bilo to?\" upita Angalo nejako. \"Pa nekako gracioznije izgleda kad se posmatra sa zemlje.\"","\"Ima li povređenih?\"","Gurder sede uspravno.","\"Ja sam sav u modricama\", reče on, otresajući prašinu sa sebe. Onda, pošto noumsku prirodu nije moguće promeniti, reče: \"Ima li negde nešto za jelo?\"","Na hranu nisu ni pomislili.","Masklin se zagleda iza sebe, u tunel sa žicama.","\"Možda nam neće ni biti potrebno\", reče on neodlučno. \"Stvari, koliko nam je vremena potrebno da stignemo u Floridu?\"","\"Kapetan je maločas rekao, šest časova i četrdeset pet minuta\", reče Stvar. Približno dva i po dana za jednog nouma.","\"Pocrkaćemo od gladi!\" reče Gurder.","\"Možda bi se moglo nešto uloviti?\" upita Angalo punonadežno.","\"Ne verujem\", reče Masklin. \"Ovo mesto ne izgleda mišasto.\"","\"Ljudi će imati neku hranu\", reče Gurder. \"Ljudi uvek imaju neku hranu.\"","\"Znao sam da ćeš to reći\", reče Angalo.","\"Razumno je.\"","\"Pitam se da li bih mogao gledati kroz prozor?\" upita Angalo. \"Zanima me koliko brzo idemo. Drveće fijuče pored nas i tako to?\"","\"Čujte\", reče Masklin, nastojeći da mu stvari ne izmaknu iz ruke. \"Da mi prvo malo pričekamo, a? Da se svi smirimo. Mali odmor. Onda ćemo, možda, potražiti nešto za jelo.\"","Rasporedili su se opet udobno. Ovde je, bar, bilo toplo i suvo. U doba kad je stanovao u rupi u zemljanom nasipu, Masklin je toliko vremena provodio prozebao i mokar, da sad nije mogao dići nos pred prilikom da zaspi u suvom i toplom.","Zadremao je...","Vazduhoplov.","Vazduhom... ploviti... Možda na stotine nouma stanuje u avionima, kao oni nekad u Radnji. Možda žive svojim životom, ispod nekog tepiha i poda, a avioni ih prebacuju do svih mesta na onoj mapi, jedinoj koju su noumi ikada našli. Bila je to mapa sveta u jednom džepnom kalendaru, a imena dalekih mesta ispisana na njoj bila su kao magija - Afrika, Australija, Kina, Ekvator, Štampano u Hong Kongu, Island...","Možda nijednom nisu pogledali kroz prozor. Možda nisu ni saznali da putuju.","Zapitao se da li je to ono što je Grima htela da kaže pričom o žabicama u cveću. Pročitala ju je u nekoj knjizi. Provedeš ceo svoj život u nekom zakutku, a veruješ da je to ceo svet. Na nesreću, on je tad bio ljut. Nije hteo da sluša.","Sad je, sumnje nema, iskočio iz svog cveta...","Žabac je doveo još nekoliko mladih žaba na to mesto između latica, na samom rubu sveta njihovog cveta.","Netremice su gledali granu, svi. Tamo se nalazio ne samo jedan cvet, nego desetine cvetova, ali žabe to nisu mogle povezati, zato što žabe ne umeju da broje dalje od broja jedan.","One vide ovde jedno, tamo jedno, mnogo jednih.","Zurile su, sada, u te jedne. Zurenje je jedna od malog broja stvari u kojima žabe imaju uspeha.","Razmimišljanje nije. Bilo bi lepo reći da su žabice razmišljale dugo i naporno o novom cvetu, o životu u starom cvetu, o potrebi da se istražuje, o mogućnosti da je svet veći od jedne barice okružene laticama.","Ali one su, zapravo, mislile samo ovo: 'Mipmip. Mipmip. Mipmip'.","Ali osećale su da je svet odveć veliki da bi stao u jedan cvet.","Pažljivo, polako, nemajući pojma zašto, skočiše jedna za drugom dole, na granu.","Stvar je učtivo zapiskutala.","\"Može vas zanimati\", reče ona, \"da smo probili zvučni zid.\"","Masklin se umorno okrete ostalima.","\"Dobro, da čujem\", reče on. \"Ko je od vas dvojice to učinio?\"","\"Ne gledaj mene\", reče Angalo. \"Ja nisam ništa ni pipnuo.\"","Masklin dopuzi do ivice njihove rupe i pogleda napolje.","Tamo su bila ljudska stopala. Ženska, činilo se po izgledu. Među ljudskim stvorovima, ženke su najčešće one koje nose manje praktičnu obuću.","Mnogo se može saznati o ljudima na osnovu njihovih cipela. Noum ionako, u većini slučajeva, samo taj deo čoveka može da vidi. Ostatak je uglavnom par nozdrva, viđenih sa pogrešnog kraja, veoma daleko u visini.","Masklin ušmrknu.","\"Tu negde ima hrane\", reče on.","\"Koje vrste?\" upita Angalo.","\"Nije bitno koje vrste\", odvrati Gurder, odgurnuvši Angala i puzeći napred. \"Kakva god da je, ja ću je pojesti.\"","\"Beži nazad!\" odseče Masklin, dodavši Stvar Angalu. \"Idem ja! Angalo, ne daj mu ni da makne!\"","Istrčao je i munjevito kliznuo iza zavese. Nekoliko sekundi kasnije, pomakao se samo koliko je bilo neophodno da bi izvirio jednim okom i jednom namrštenom obrvom.","Ova soba bila je nekakvo mesto hrane. Ljudske ženke vadile su poslužavnike sa hranom iz zida. Noumsko čulo njuha možda je oštrije i od lisičjeg; Masklin se jedva suzdržavao da mu ne pođe voda na usta. Morao je priznati - dobro je loviti, dobro je odgajati hranu, ali učinci takvih poslova nisu ni blizu onoj hrani koje uvek ima oko ljudskih bića.","Jedna od ženki stavila je poslednji poslužavnik na kolica i poterala ih pored Masklina. Točkovi su bili visoki maltene kao on.","Dok su cijukavo prolazila, on je izletao i uskočio, a sledećeg trena se zavukao među boce, svestan da čini glupost, ali glupost koja je ipak za nijansu bolja od tavorenja u jednoj rupi, sa dvojicom idiota.","Redovi i redovi cipela. Neke su crne, neke smeđe. Neke imaju pertle, neke ne. Znatan broj cipela bez nogu unutra: mnogi ljudi su se izuli.","Dok su kolica lagano napredovala, Masklin izviri da pogleda malo više.","Redovi i redovi nogu. Neke u suknjama, ali većina u pantalonama.","Masklin pogleda još više. Noum retko vidi čoveka u sedećem položaju.","Redovi i redovi tela, a na vrhu svakog tela po jedna glava sa licem pričvršćenim napred. Redovi i re...","Masklin se naglo uvuče nazad, među boce.","Unuk Ričard gledao je pravo u njega.","Bilo je to ono lice iz novina. Moralo je biti. Ta bradica, ta osmehnuta usta sa mnogo zuba unutra. I kosa koja izgleda kao da je dramatično izrezbarena iz bloka nekog sjajnog materijala, kao da nije naprosto izrasla na glavi.","Unuk Ričard 39.","To lice gledalo je ka njemu jedan trenutak, a onda okrenulo pogled ka nečem drugom.","Nije me mogao videti, reče Masklin u sebi. Ja sam ovde skriven.","Šta će reći Gurder kad mu ovo kažem?","Poludeće, eto šta će.","Mislim da ću ovo zadržati za sebe, neko vreme. Eto ideje koja bi mogla biti zapanjujuće dobra. Imamo ionako dovoljno briga.","39. Ili ima 38 drugih Unuka Ričarda, a ja ne verujem da to znači to, ili ljudske novine na taj način sažeto kažu da je on 39 godina star. Gotovo polovina starosti Radnje. A radnjaši kažu da je Radnja stara koliko i čitav svet. Ja znam da to ne može biti istina, ali...","Pitam se kakvo je osećanje kad živiš maltene večno?","On se uvuče dublje među stvari na polici unutar kolica. Uglavnom su to bile boce, ali bilo je i nekoliko kesa sa nekim čvornovatim predmetima, samo malo manjim od Masklinove pesnice. On izvuče nož, iseče na hartiji rupu dovoljno veliku i izvuče jedno to.","Slani kikiriki. Jedno zrno. Dobro; i to je neki početak.","Masklin dočepa celu kesu, ali u tom trenutku jedna šaka posegnu u kolica.","Tako blizu, da ju je on mogao dodirnuti.","Tako blizu, da je ona mogla dodirnuti njega.","Video je crvenilo tih noktiju, dok su klizili pored njega, stezali se oko druge kese kikirikija i izvlačili je napolje.","Tek kasnije je Masklin skontao da ga ženka što daje hranu verovatno nije mogla videti. Ona je samo zavukla ruku da napipa nešto za šta je već znala da se tamo nalazi, a u to Masklin, gotovo sigurno, nije bio uključen.","Kasnije je do tog zaključka došao. Ali u onim trenucima, dok ga je jedna ljudska šaka maltene dodirivala po glavi, sve je izgledalo znatno drugačije. Masklin se bacio sa kolica, pri padu na tepih se zakotrljao, a onda je šmugnuo pod najbliže sedište.","Nije čekao ni da uhvati dah. Iskustvo ga je naučilo da u onom času kad staneš da uhvatiš dah, nešto drugo naleti i uhvati tebe. Pojurio je od sedišta do sedišta, izbegavajući nožurde divova, ostavljene cipele i torbe, ispuštene novine. Preko praznog prostora između prvog sedišta i zavese preleteo je tako brzo da je čak i po noumskim merilima bio samo mrlja zamućena od brzine. Na ulazu u rupu nije stao. Samo se bacio. Uleteo je unutra, ne dodirnuvši nijedan zid.","\"Jedan kikiriki?\" upita Angalo. \"Na nas trojicu? Pa to nije ni po zalogaj!\"","\"A tvoj predlog je - šta?\" upita Masklin gorko. \"Da stanemo pred ženku što daje hranu i da je obavestimo da su ovde dole trojica gladnih?\"","Angalo je zurio u njega. Masklinu se vratio dah, ali mu je lice i sad bilo veoma crveno.","\"Znaš šta, to bi se možda moglo pokušati\", reče on.","\"Šta?\"","\"Pa, da si ti ljudsko biće, da li bi očekivao da vidiš nouma u avionu?\" upita Angalo.","\"Naravno da ne bih...\"","\"Kako bi se samo zapanjio kad bi ipak video jednog, a?\"","\"Ti predlažeš da se namerno pokažemo jednom ljudskom biću?\" upita Gurder podozrivo. \"To još nikad nismo uradili, znaš.\"","\"Ja zamalo da uradim sad\", reče Masklin. \"Ali neću žuriti da to ponovim!\"","\"Ne, nego ćemo se opredeliti da umremo od gladi, grickajući jedan kikiriki, je li?\"","Gurder čežnjivo pogleda kikiriki u Masklinovoj šaci. Jeli su oni kikiriki i u Radnji, dabome. Oko Božićnih praznika, kad je Dvorana hrane čvrsto nabijena onim vrstama hrane koje se u drugim dobima godine normalno ne viđaju, kikiriki je mogao biti zgodan završetak nekog obroka. Možda čak i fini uvod u obrok. Ali ne obrok sam.","\"Da čujem plan?\" upita on.","Jedna od ženki što daje hranu upravo ju je spuštala sa police, kad je neki pokret navede da digne pogled. Ona okrete glavu veoma sporo.","Nešto malo, crno, spuštalo se kroz vazduh, nadomak njenog uha.","Zabilo je male palčeve u svoje male uši, zatalasalo prstima i isplazilo jezik.","\"Tvrrrrrrrrrrrrrrrr\", reče Gurder.","Poslužavnik koji se nalazio u rukama ženke tresnu na pod ispred nje. Ispustila je otegnuti zvuk nalik na neku sirenu za maglu, ali visokog tona; ustuknula je, dižući ruke do usta. Konačno se okrenula, vrlo sporo, kao stablo koje se sprema da padne, i pobegla između zavesa.","Kad se vratila, sa još jednim ljudskim bićem, ona mala prilika više nije bila tu.","A ni glavnina hrane.","\"Ne znam kad sam poslednji put jeo dimljenog lososa\", reče Gurder srećno.","\"Mumblm-mm\", odvrati Angalo.","\"Ne treba tako jesti\", reče Gurder strogo. \"Ne valja nabiti u usta najviše što možeš, a onda odseći višak. Šta će narod misliti?\"","\"N-ma ovd n-rod\", reče Angalo nerazgovetno. \"S-mo ti i M-skln.\"","Masklin odseče vrh jedne posude sa mlekom. Bila je velika otprilike kao noum.","\"Ovo već liči na nešto, a?\" upita Gurder. \"Prava hrana, prirodna, iz konzervi i drugih stvari. Ni govora o nekom skidanju slojeva prljavštine, kao u kamenolomu. Osim toga, ovde je i lepo i toplo. Jedino ovako treba putovati. Hoće li neko ovo?\" On im ćušnu prstom jedno jelo, ne baš siguran od čega se sastoji.","Ostala dvojica odmahnuše glavom. To jelo bilo je od nečeg svetlucavog, što se njihalo i podrhtavalo; bilo je ružičasto, a na vrhu je imalo višnju. Uspevalo je da izgleda kao nešto što noum ne bi pojeo ni kad bi mu posle nedelju dana izgladnjavanja bilo prineto na poslužavniku.","\"Na šta te podseća ukus?\" upita Masklin videvši da je Gurder uzeo jedan zalogaj toga.","\"Na ružičasto\", reče Gurder. Nešto pihtijasto, sa ružičastim ukusom, u svakojakim tanjirićima i zdelicama, pojavljuje se u gotovo svakom obroku na svakom aerodromu. Razlozi za ovu pojavu su nepoznati. Pretpostavlja se da su verske prirode.","\"Hoće li iko ovaj jedan kikiriki, za kraj?\" upita Angalo i isceri se. \"Neće? Onda da ga bacim, a?\"","\"Ne!\" reče Masklin. Pogledaše ga. \"Pardon\", reče on. \"Hteo sam reći, ne treba to da uradiš. Nije u redu upropašćavati dobru hranu.\"","\"To je zlo\", reče Gurder spremno.","\"Mmm. Ne znam da li je zlo\", reče Masklin. \"Ali jeste glupo. Zapakuj ga. Nikad se ne zna kad može zatrebati.\"","Angalo poče zevati i protezati se.","\"Sad jedno dobro umivanje, prijalo bi\", reče on.","\"Nigde nisam video vodu\", reče Masklin. \"Verovatno negde postoji neki lavabo ili toalet, ali ne bih znao gde da počnem da ga tražim.\"","\"Kad pomenusmo toalet...\" reče Angalo.","\"Niz onaj drugi kraj cevi, molim\", reče Gurder.","\"Ali gledaj da izbegneš žice\", progovori Stvar sama od sebe. Angalo zbunjeno klimnu glavom, pa otpuza u mrak.","Gurder zevnu i proteže se.","\"Zar nas neće ljudke što daju hranu tražiti?\" upita ona.","\"Pa, ne verujem\", reče Masklin. \"Kad smo živeli Napolju, pre nego što smo našli Radnju, siguran sam da su nas ljudi i ljudke neki put videli. Mislim da oni, zapravo, ne veruju svojim očima. Ne bi pravili one ludačke baštenske kipove da su ikad videli pravog nouma.\"","Gurder posegnu pod odeždu i izvuče sliku Unuka Ričarda. Čak i pri mutnoj svetlosti lule, Masklin prepoznade da je to onaj sa sedišta. Doduše, na sedištu nije imao bore od presavijanja načetvoro, niti se sastojao od stotina tačkica, ali, ako se to izuzme...","\"Šta misliš: da li je on tu negde?\" upita Gurder čežnjivo.","\"Mogao bi biti. Mogao bi\", reče Masklin, sa osećanjem da čini nešto bedno. \"Nego, vidi, Gurdere... možda Angalo preteruje, ali možda je i u pravu. Možda je Unuk Ričard samo još jedan ljudski stvor, znaš. Verovatno je da ljudi jesu podigli Radnju samo za sebe. Vaši preci su se uselili naprosto zato što je bilo, hm, toplo i suvo. Pa...\"","\"Ne slušam te, znaš\", reče Gurder. \"Neće meni niko govoriti da smo mi tek nešto poput miševa i pacova. Mi smo naročiti.\"","\"Stvar je kategorično rekla da smo došli sa nekog drugog mesta, Gurdere\", reče Masklin pokorno.","Iguman presavi sliku. \"Možda jesmo. Možda nismo\", reče on. \"To nije bitno.\"","\"Angalo misli da je važno, ako je istinito.\"","\"Ne vidim zašto bi bilo važno. Postoji više vrsta istine.\" Gurder slegnu ramenima. \"Mogao bih ja i ovako da govorim: vi ste samo hrpe kostiju, praha, soka i dlaka. I to je istina. Ali bih mogao i reći: vi ste ono nešto što je u vašoj glavi sada, ali što ode kad umrete. I to je istina, takođe. Pitaj Stvar.\"","Obojene svetlosti zatreperiše na površini Stvari.","Masklin je izgledao šokiran. \"Nikad joj nisam postavljao pitanja te vrste\", reče on.","\"Zašto ne? Ja bih prvo to pitao.\"","\"Kocka bi verovatno rekla nešto ovako: 'Ne može se izračunati', ili 'Parametri neoperativni'. To kaže kad nešto ne zna, a neće da prizna da ne zna. Stvari?\"","Stvar nije odgovorila, ali se obrazac svetlosti na njoj promenio.","\"Stvari?\" ponovi Masklin.","\"Monitorišem komunikacije.\"","\"Eh, time se često bavi kad joj je dosadno\", reče Masklin Gurderu. \"Samo tako, sedi i sluša nevidljive poruke iz vazduha. Obrati pažnju, Stvari. Ovo je važno. Želimo...\"","Svetlosti se pomeriše. Mnoge postadoše crvene.","\"Stvari! Mi...\"","Stvar načini ono sitno kvrckanje koje je bilo ekvivalent pročišćavanja grla.","\"Jedan noum je viđen u pilotskoj kabini.\"","\"Čuj, Stvari, mi... Šta?\"","\"Ponavljam: jedan noum je viđen u pilotskoj kabini.\"","Masklin se divlje osvrte.","\"Angalo?\"","\"Verovatnoća da je on ekstremno je velika\", reče Stvar."]}