{"index":10,"title":"ŠPIJUN","paragraphs":["15.","Čudno, ali Krajl Fišer morao je da se privikava na Zemlju - zapravo, da se ponovo na nju privikne. Nije očekivao da će, tokom protekle četiri godine, Rotor u toj meri postati deo njega. To je, ujedno, bilo i najduže razdoblje koje je proveo van Zemlje, ali, mislio je, i ne dovoljno dugo da mu se Zemlja po povratku učini stranom.","I, eto, sad ponovo njene ogromnosti, dalekih obzorja koja se oštro ocrtavaju spram neba, umesto da budu maglovito naznačena. Eto opet i gužve, nepromenljive sile teže, osećaja divlje i ćudljive atmosfere, temperature koja se diže i spušta, prirode van svake kontrole.","Nije morao da neposredno iskusi sve te stvari da bi ih bio svestan. Čak i u svojim privatnim odajama osećao je da se sve to nalazi tu, napolju, osećao je kako mu ta divljačnost opseda um, gotovo ga sveg opseda. Ili je, možda, soba bila neugodno mala i prenatrpana, a okolni zvuci suviše jasni - mogao ih je proizvoditi samo jedan prenatrpan svet usred procesa raspadanja.","Čudno kako mu je Zemlja nedostajala tokom svih tih godina na Rotoru, a sada, kada se vratio, osećao je da mu nedostaje Rotor. Neće, valjda, provesti ostatak svog života žaleći što nije tamo gde bi želeo biti?","Signalno svetlo se upali i on ču tiho zujanje. Treperilo je - na Zemlji stvari kao da uvek nastoje da trepere, dok je na Rororu sve bilo nepromenjivo, sa gotovo agresivnom delotvornošću. \"Slobodno\", reče on tiho, ali, opet, dovoljno glasno da bi se aktivirao mehanizam za otključavanje.","Uđe Garand Vajler (Fišer je znao da će to biti on) i pogleda preko sobe, vedrog izraza lica. \"Krajle, jesi li se uopšte pomerio od kad sam otišao?\"","\"Pa jesam, pomalo. Jeo sam, proveo određeno vreme u kupatilu...\"","\"Odlično. Živ si, znači, iako ne deluješ baš sasvim tako.\" Široko se smešio - tamne, glatke kože, tamnih očiju, belih zuba, guste, kovrdžave kose. \"Nedostaje ti Rotor?\"","\"Tu i tamo, prisetim ga se.\"","\"Uvek hoću da te pitam, ali nikako da se setim. Bila je to Snežana, bez sedam patuljaka, zar ne?\"","\"Snežana\", odvrati polako Fišer. \"Nisam tamo video nijednog crnca.\"","\"U tom slučaju, nek im je lak crni svemir. Znaš li da su otišli?\"","Fišerovi mišići se zgrčiše i on napravi pokret kao da će ustati, ali, ipak, ote se tom porivu. \"Pa, o tome su i pričali sve vreme\", primeti on klimnuvši.","\"Konačno su i učinili. Nestali su. Gledali smo za njima dokle smo mogli; prisluškivali njihove emisije; napumpali su sebi brzinu pomoću tog svog hiperpogona i, za delić sekunde, dok smo još mogli da ih pratimo, jasno i glasno, samo su nestali. Sve se prekinulo.\"","\"Jeste li uspeli da ih uhvatite kasnije, kada su se vratili u svemir?\"","\"Nekoliko puta, svaki naredni put sve slabije. Putovali su brzinom svetlosti i, bogami, prilično su naprezali mišiće. I posle tri takva skoka, u hipersvemir i nazad u svemir, bili su već predaleko da bismo ih mogli hvatati.\"","\"Njihov izbor\", primeti gorko Fišer. \"Odstranili su, prethodno, neistomišljenike - poput mene.\"","\"Žao mi je što nisi ostao tamo. Trebalo je da bude tako. Bilo bi zanimljivo za posmatranje. Znaš i sam da je do samog kraja bilo nevernih Toma koji su uporno tvrdili da je hiperpogon tek prazna puška, da je sve to sračunata izmišljotina.\"","\"Rotor je već bio odaslao Daljinsku sondu. Nisu je mogli poslati tako daleko bez hiperpogona.\"","\"Izmišljotina! Eto im sad.\"","\"Bilo je to ipak nešto sasvim posebno.\"","\"Da, sada svi shvataju da jeste. Kada je Rotor jednostavno iščezao sa svih instrumenata, drugo objašnjenje osim tog nije više moglo postojati. Sve Naseobine su posmatrale odlazak. Greške nije bilo. Svi su u istom tenutku registrovali njihov nestanak. Najgore od svega je to što niko ne može da kaže u kom su pravcu pošli.\"","\"Pretpostavljam, prema Alfi Kentaura. Kuda drugde?\"","\"Ured i dalje misli da to ne mora nužno biti Alfa Kentaura i da bi ti to možda mogao znati.\"","Fišer kao se dosađivao. \"Zaboga, bio sam već na unakrsnom ispitivanju celim putem od Meseca dovde. Rekao sam im već sve što znam.\"","\"Naravno da jesi. Znamo to. Nije reč ni o čemu što ti znaš, a eventualno skrivaš. Oni žele da ja govorim s tobom, kao prijatelj sa prijateljem, i da vidim šta znaš, a da toga nisi ni svestan. Nešto o čemu uopšte nisi razmišljao može iskrsnuti. Bio si tamo pune četiri godine, oženjen, imao si dete. Nije ti baš sve moglo promaći.\"","\"Kako? Da je postojao i najmanji razlog za sumnju da nešto znam, odmah bi me poslali natrag. Već sama činjenica da sam Zemljanin obeležavala me je kao krajnje sumnjivu osobu. Da se nisam oženio - i dao im razloga da veruju da želim da ostanem na Rotoru - ne bi me ni pustili tamo. A i ovako, držali su me po strani od svega značajnog ili osetljivog.\"","Fišer skrenu pogled u stranu. \"I, upalilo im je. Moja supruga bila je samo astronom. Nisam baš imao neki izbor. Nisam mogao dati oglas na holoviziji da tražim mladu damu koja je, uzgred, i stručnjak za hipersvemir. Da sam je sreo, učinio bih sve da joj se dopadnem čak i da je izgledala kao hijena, ali nikada takvu nisam sreo za sve vreme koje sam proveo tamo gore. Tehnologija je toliko složena i osetljiva da verujem da su sve ključne ljude držali u potpunoj izolaciji. Verujem, takođe, da su svi nosili maske u laboratorijama i koristili lažna imena. Četiri godine - i ni tračak od bilo čega, ništa nisam uspeo da ispitam. A znao sam da će to značiti moj razlaz sa Uredom.\"","On se okrenu Garandu i reče odjednom, strasno: \"Stvari su išle toliko loše da sam gotovo otupaveo. Osećaj poraza me je bezmalo uništio.\"","Vajler je sedeo za stolom, nasuprot Fišeru, nasred prenatrpane sobe, klackajući se na dvema zadnjim nogama svoje stolice, ali se istovremeno držeći rukama za ivicu stola kako se ne bi prevrnuo.","\"Krajle\", poče on, \"Ured ne može sebi dopustiti da bude popustljiv, ali ipak nije sve izgubljeno. Žao im je što su na takav način morali da postupaju s tobom; međutim, nije bilo drugog izbora. Zabrinuti smo što si nas izneverio i što nam nisi doneo ništa od onoga što smo tražili. Da Rotor nije otišao, možda bi nam se činilo da i nije bilo mnogo toga što si nam mogao doneti. Ali oni su otišli. Oni jesu koristili hiperpogon, a ti nam ipak nisi pružio nikakve informacije.\"","\"Znam.\"","\"Ali to još ne znači da ćemo te odstraniti ili... ili te ukloniti. Nadamo se da si još koristan. Stoga je na meni da se uverim da je to što si bio neuspešan zapravo iskren poraz.\"","\"Šta to znači?\"","\"Vidi. Ja bih morao da im kažem kako nas nisi izneverio zbog bilo kakvih ličnih slabosti. Posle svega, ipak si bio oženjen Rotorijankom. Je li bila zgodna? Je li ti bila draga?\"","Fišer na ovo zareža. \"Ono što, zapravo, pitaš jeste sledeće: Jesam li, iz ljubavi prema rotorijanskoj ženi, namerno zaštitio Rotor, pomogao im da sačuvaju svoju tajnu.\"","\"Pa?\" upita Vajler, nedirnut njegovom provalom gneva. \"Jesi li?\"","\"Kako možeš tako nešto da me pitaš? Da sam odlučio da budem Rotorijanac, otišao bih sa njima. Do sada bih već bio izgubljen u svemiru i nikada me ne biste našli. Ali nisam tako postupio. Napustio sam Rotor i vratio se na Zemlju, iako sam znao da će ovaj neuspeh verovatno razoriti moju karijeru.\"","\"Cenimo tvoju privrženost.\"","\"To je mnogo više od privrženosti, više nego što ti misliš.\"","\"Čini nam se da si, verovatno, voleo svoju ženu i da si, zbog potreba službe, bio prinuđen da je napustiš. To bi ti išlo u prilog, samo kada bismo mogli biti sigurni da...\"","\"Nije toliko u pitanju moja žena, koliko kćer.\"","Vajler ga zamišljeno pogleda. \"Da, Krajle, znamo da imaš jednogodišnju devojčicu. No, možda, pod ovim okolnostima, uopšte nije trebalo da stvaraš decu.\"","\"Slažem se. Ali nisam samo dobro podmazani robot. Stvari se ponekad dešavaju i protiv čovekove volje. A kada se dete rodilo i pošto sam proveo sa njim punu godinu...\"","\"To je razumljivo, ali u pitanju je samo godina dana. Sigurno da to nije vreme za koje se jedan odnos može...\"","Fišer ga prekide, uz grimasu. \"Možda smatraš da je to razumljivo, ali sasvim sigurno ne razumeš.\"","\"Onda, pokušaj da mi objasniš.\"","\"Radi se o mojoj sestri. O mojoj mlađoj sestri.\"","Vajler klimnu glavom. \"Da, mislim da sam video podatke. Rouz, ako se ne varam.\"","\"Rouzen. Poginula je u neredima u San Francisku pre osam godina. Bilo joj je tek sedamnaest godina.\"","\"Žalim.\"","\"Nije učestvovala u neredima. Bila je jedan od onih nevinih posmatrača koji su, ponekad, izloženiji opasnosti u takvim situacijama nego same vođe bandi i milicije. Na kraju je pronađeno i njeno telo i trebalo je da ga kremiram.\"","Vajler ga je i dalje slušao, u tišini.","\"Bilo joj je tek sedamnaest\", nastavi Fišer. \"Roditelji su nam umrli...\" on učini pokret rukom, kao da ne želi da o tome govori... \"kada su njoj bile četiri godine, a meni četrnaest. Radio sam, posle škole, i starao se da ne bude gladna, da je dobro obučena i da joj je uopšte dobro, čak i ako meni nije bilo. Naučio sam da se bavim programerstvom, ali ni od toga nismo mogli pristojno da živimo - a onda, kad je napunila sedamnaestu, pre no što je ikada ikoga povredila, dok još nije ni znala čemu sve te borbe i poklici, bila je uhvaćena u zamku...\"","\"Da, vidim zbog čega si dobrovoljno pristao da ideš na Rotor\", primeti Vajler.","\"O, da. Nekoliko narednih godina bio sam sasvim izgubljen. Pristupio sam Uredu uglavnom stoga da bih bio nečim zaokupljen, a i posao je bio skopčan sa opasnošću. Bio sam rad da se suočim sa smrću - radije nego da hodam kroz prazan život. Kada je počela da se razmatra mogućnost ubacivanja špijuna na Rotor, dobrovoljno sam se prijavio. Želeo sam da odem sa Zemlje.\"","\"I sada si ponovo ovde. Je li ti žao zbog toga?\"","\"Pomalo. Ali Rotor me je šokirao. Sa svim njenim greškama, na Zemlji je i dalje dovoljno prostora. Eh, da si samo mogao da upoznaš Rouzen, Garande. Uopšte nemaš predstavu. Nije bila zgodna, ali one njene oči...\" Fišerove oči bejahu usmerene u prošlost, zamagljene, kao da pokušavaju da izoštre sliku. \"Predivne oči, ali i zastrašujuće. Činilo mi se da nikada ne mogu da pogledam u njih, a da ne osetim nemir. Mogla je da te posmatra iznutra - ako znaš na šta mislim.\"","\"Zapravo, ne znam\", reče Vajler.","Fišer ne obrati pažnju na njegovu upadicu. \"Uvek je znala kada bi neko lagao ili skrivao istinu. Nije se moglo desiti da sediš nem, a da ona ne pogodi u čemu je problem.\"","\"Nećeš mi reći da je umela da čita misli?\"","\"Šta? Oh, ne, ne. Imala je običaj da kaže kako je u stanju da čita izraze lica, sluša intonacije glasova. Govorila je kako pred njom niko ne može da sakrije svoje misli. Koliko god da se smeješ, njoj ne bi promaklo da si, zapravo, očajan; nikakav osmeh nije mogao da pred njom sakrije gorčinu. Pokušavala je da mi to objasni, ali nikada nisam sasvim shvatio šta to ona zapravo čini. Bila je zaista nešto posebno, Garande. Ulivala mi je strahopoštovanje. A onda se rodila moja kćer, Marlena.\"","\"I?\"","\"Opet te oči.\"","\"Beba je imala oči poput tvoje sestre?\"","\"Ne odmah, ali posmatrao sam kako se razvijaju. Bilo joj je tek šest meseci, a te oči činile su da se sav tresem.\"","\"A tvoja žena? Je li se i ona tresla?\"","\"Nisam primetio da je toga bila svesna, ali možda ona nije imala svoju sestru, svoju Rouzen. Marlena gotovo uopšte nije plakala kao beba; bila je tiha. Sećam se da je i Rouzen bila takva kao dete. A ni Marlena nije obećavala da će biti lepotica. Bilo je to kao da mi se Rouzen vratila. Stoga, valjda, uviđaš kako mi je bilo teško.\"","\"Misliš, to da se vratiš na Zemlju.\"","\"Da, s tim da se rastanem sa njih dve. Bilo je to kao da drugi put gubim Rouzen. I sada je nikada više neću videti. Nikada!\"","\"Ali ipak si se vratio.\"","\"Privrženost! Obaveza! No, ako hoćeš potpunu istinu, jedva sam se vratio. Stajao sam tamo, razapet. Raskidan. Očajnički sam želeo da ne napustim Rouzen - Marlenu. Vidiš, brkam imena. A Evgenija, moja žena, rekla mi je, srceparajuće: 'Kada bi znao gde idemo, ne bi bio tako spreman da se vratiš na Zemlju'. I, u tom tenutku, zbilja nisam želeo da idem. Predložio sam joj da pođe sa mnom, na Zemlju. Odbila je. Onda sam joj rekao da pusti Ro... Marlenu da pođe sa mnom. Nije htela ni da čuje. Konačno, kada sam već gotovo rešio da ostanem, poludela je i naredila mi da se gubim. I, otišao sam.\"","Vajler nije skidao pogled sa svog sagovornika. \"'Kad bi znao gde idemo, ne bi bio tako spreman da se vratiš na Zemlju'. To je rekla?\"","\"Da, to mi je rekla. A kada sam je upitao: 'Zašto? Gde to Rotor ide?' odgovorila je: 'Prema zvezdama'.\"","\"To ne može biti, Krajle, da je baš tako bilo. Ti si već morao znati da oni nameravaju da krenu 'prema zvezdama'. Ali ona je rekla 'Kada bi znao gde idemo...' Postojalo je, dakle, i nešto što ti nisi znao. Šta bi to moglo biti?\"","\"O čemu sad pričaš? Kako bilo ko može znati ono što ne zna?\"","Vajler mu ništa ne odgovori. Umesto toga, on upita: \"Jesi li i to ispričao u Uredu tokom ispitivanja?\"","Fišer razmisli. \"Mislim da nisam. Nisam na to ni pomislio dok nisam počeo da ti pričam o tome kako sam, zamalo, ostao tamo.\" On sklopi oči, pa polako dodade: \"Ne, ovo je prvi put da to pominjem. Prvi put da uopšte mislim na to.\"","\"Odlično, onda. I sada, kada već misliš o tome - šta misliš, kuda je Rotor trebalo da krene? Jesi li išta načuo o tome na samom Rotoru? Govorkanja? Predviđanja?","\"Pretpostavljao sam da to mora biti Alfa Kentaura. Kuda drugde? To je najbliža zvezda.\"","\"Tvoja žena je bila astronom. Šta ti je ona rekla povodom toga?\"","\"Ništa. O tome nikada nismo razgovarali.\"","\"Rotor je bio poslao Daljinsku sondu.\"","\"Znam.\"","\"I tvoja žena je radila na projektu - kao astronom.\"","\"Da, ali ni to mi nikada nije pominjala, a ja sam pazio da se ne raspitujem. To bi ugrozilo moju misiju, možda bih bio i zatvoren, ili pogubljen, zbog onoga što znam - da sam, prerano, iskazao svoju radoznalost na odviše očigledan način.\"","\"Ali kao astronom, ona bi morala znati kuda se upućuju. Čak je to i rekla - seti se onog: 'kada bi znao...' Vidiš? Ona je znala, a da si i ti znao...\"","Fišer je delovao nezainteresovano. \"Pošto mi nije prenela ono što je znala, ne mogu ti ništa reći.\"","\"Jesi li sasvim siguran? Misliš da nije bilo uzgrednih primedbi čiji značaj tada nisi primećivao? Na kraju krajeva, ti nisi astronom i ona je mogla reći nešto što ti tada nisi sasvim dobro razumeo. Sećaš li se, dakle, ičega što je ona rekla, a što te je navelo na razmišljanje ili ti se učinilo čudnim?\"","\"Ne mogu se setiti.\"","\"Razmišljaj! Da li je moguće da je Daljinska sonda otkrila planetni sistem oko jedne ili oko obe veće zvezde iz sistema Alfe Kentaura?\"","\"Ne znam.\"","\"Ili, planete oko bilo koje zvezde?\"","Fišer sleže ramenima.","\"Razmisli!\" ponovi Vajler nestrpljivo. \"Imaš li razloga da smatraš kako je ona htela da kaže: 'Ti misliš da idemo na Alfu Kentaura, ali oko nje kruže planete i mi idemo prema njima.' Ili, možda: 'Ti misliš da idemo na Alfu Kentaura, ali mi, zapravo, idemo na jednu drugu zvezdu gde smo sigurni da postoji nastanjiva planeta.' A, nešto tako?\"","\"Ne bih mogao da budem siguran.\"","Vajlerove debele usne kao da se za sekund-dva skupiše. A onda, polako ali čvrsto, reče: \"Znaš šta ću ti sada reći, dragi moj Krajle? Postoje tri stvari koje će se desiti. Pre svega, moraćeš da prođeš kroz još jedno ispitivanje. Drugo, očekujem da ćemo morati da primoramo Seresovu Naseobinu da nam dozvoli upotrebu njihovog asteroidnog teleskopa, koji ćemo koristiti tako što ćemo, vrlo polako i vrlo pažljivo, ispitati svaku zvezdu u prečniku od stotinu svetlosnih godina oko Sunčevog sistema. I treće, mislim da ćemo morati da podstaknemo naše stručnjake za hipersvemir da malo temeljnije prionu na posao. Gledaj i možeš me javno pljunuti ako se upravo to ne desi.\""]}