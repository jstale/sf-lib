{"index":46,"title":"36. NEPRAVILNOST","paragraphs":["Kali je već dobrano zašla unutar orbite Marsa, i dalje dobijajući na brzini dok je hitala prema Suncu, kada je David prijavio prvu nepravilnost. Do nje je došlo za vreme jednog od razdoblja isključenja, svega nekoliko minuta pre nego što je Golijat trebalo ponovo da počne da gura.","\"Dežurnom oficiru\", poče kompjuter. \"Uočio sam neznatno ubrzanje. Jedna zarez dve mikrogravitacije.\"","\"To je nemoguće!\"","\"Sada je jedna zarez pet\", nastavio je hladnokrvno David. \"Koleba se. Opalo je na jedan. Sada je prestalo. Mislim da bi trebalo da obavestite kapetana.\"","\"Sasvim si siguran? Daj da vidim izveštaj.\"","\"Evo ga.\"","Na ekranu se pojavila nazubljena linija koja je rasla do oštrog vrha, a zatim ponovo opadala do nule. Nešto je - a to nije bio Golijat - gurkalo Kali, pomalo ali primetno; taj impuls trajao je nešto više od deset sekundi.","Prvo pitanje kapetana Singa, kada je sa mosta odgovorio na poziv, glasilo je: \"Možete li da odredite mesto odakle dolazi?\"","\"Da; sudeći prema vektoru, nalazilo se na drugoj strani Kali. Koordinate L4.\"","\"Probudi se, Koline - moramo da odemo i pogledamo to. Mora da je posredi udar meteora...\"","\"Koji je trajao deset sekundi?\"","\"Hmm. Oh, zdravo, Koline. Jesi li čuo?\"","\"Da - uglavnom.\"","\"Imaš li kakvu pretpostavku?\"","\"Očigledno su se to spustili fanatici 'Ponovo rođenih' i pokušavaju da pokvare ono što smo postigli. Ali njihovom pogonu očajnički treba podešavanje, ako je suditi prema izgledu te krive.\"","\"Genijalno - ali ja mislim da bismo ih primetili kako dolaze. Vidimo se u vazdušnoj komori.\"","Od rođendanske proslave ser Kolina Drejkera bilo je malo prilike za neka veća udaljavanja od broda; sve delatnosti bile su usredsređene na oblast čiji prečnik nije premašivao nekoliko stotina metara. Dok su sanke nosile Singa, Drejkera i Flečera na noćnu stranu, geolog se obratio svojim saputnicima: \"Mislim da znam šta je posredi - setio bih se i ranije da nije bilo toliko stvari koje su mi odvraćale pažnju. Blagi Bože! Da li i vi vidite ono što ja vidim?\"","Nebo ispred njih premošćivalo je nešto što Robert Sing nije video još od kada je pre nekoliko decenija napustio Zemlju - i što ni pod kojim okolnostima nije moglo postojati na Kali. Bila je to, da čovek ne poveruje, ali sasvim izvesno, duga.","Flečer umalo nije izgubio kontrolu nad sankama kad se upiljio u nemoguće nebo. A onda je zaustavio vozilo i ono je počelo lagano da se spušta ka tlu.","Duga je brzo bledela; u trenutku kada su sanke dodirnule Kali, poput kakve snežne pahulje, već je potpuno nestala.","Ser Kolin je prvi prekinuo tišinu ispunjenu strahopoštovanjem.","\"'Bog reče: postavih dugu u oblake da označi zavet između mene i Zemlje... Da nikada više vode ne prerastu u potop što satreće vaskoliki život.' Čudno da se još toga sećam - nisam zavirio u starohrišćansku Bibliju još od detinjstva. Samo se nadam da je to i za nas blagovest, kao što je bila za Noju.\"","\"Ali kako se to moglo dogoditi - ovde?\"","\"Nastavi da voziš polako, Torine, i pokazaću ti. Kali je počela da se budi.\""]}