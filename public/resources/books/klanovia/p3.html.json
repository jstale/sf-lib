{"index":10,"title":"3.","paragraphs":["Iako je imala da sredi hiljadu stvari, sve u vezi sa njenim novim, neplaćenim poslom kod Ministarstva za zdravlje i blagostanje, dr Meri Ritersdorf izdvojila je vreme za nešto sasvim lično. Još jednom se odvezla mlaznim taksijem u Njujork, a tamo, na Petu aveniju, u kancelariju Džerija Felda, producenta 'Bani Hentmen TV šoua'. Pre nedelju dana dala mu je svežanj najnovijih, i najboljih, tekstova koje je Čak napisao za CIA; bilo je sad vreme da sazna da li njen muž, ili bivši muž, ima priliku da dobije taj posao.","Ako Čak neće sam da potraži bolje zaposlenje, potražiće ona za njega. To je njena dužnost, već i zbog toga što će njena deca i ona, tokom sledeće godine, a možda i znatno duže, živeti isključivo od Čakovih prihoda.","Iskrcavši se na sletište na krovu, Meri se spustila unutrašnjom rampom na devedeseti sprat, prišla jednim staklenim vratima, oklevala, onda im dozvolila da se otvore i ušla u pred-kancelariju, u kojoj je sedela Feldova sekretarica, vrlo lepa, sa mnogo šminke i prilično tesnim džemperom od paukove svile. Doktorki Ritersdorf je ta devojka zasmetala; ako su prslučići sada stvar prošlosti, da li je to razlog da devojka sa toliko izraženim grudima juri baš najnoviju modu? Tako građena i obučena... praktično je u obavezi da nosi, ipak, i prsluče. Meri je stala pred njen radni sto, porumenela od neodobravanja. Šta, pa ova je i veštački proširila bradavice; to je stvarno suviše.","\"Daaa?\" reče sekretarica i diže pogled kroz ukrašeni, pomodni monokl. U suočenju sa Merinom hladnoćom, bradavice njenih dojki malo su splasnule, kao da su se uplašile i pokorile; strahom oterane.","\"Želela bih videti gospodina Felda. Ja sam doktor Meri Ritersdorf i nemam mnogo vremena; čeka me putovanje na lunarnu bazu Zemljoplana u tri po podne po njujorškom vremenu.\" Unela je u glas krajnju delotvornost i čvrstinu zahtevanja; a to je umela vrlo dobro da uradi.","Posle niza birokratskih postupčića, sekretarica je propusti da uđe.","Za svojim radnim stolom od lažne orahovine - pošto pravog orahovog drveta već desetak godina uopšte nije bilo - sedeo je Džeri Feld pred videorikorderom i ekranom, zadubljen u posao. \"Samo trenutak, dr Ritersdorf\", reče on i pokretom pokaza ka jednoj stolici. Ona sede, prekrsti noge i pripali cigaretu.","Na minijaturnom ekranu Bani Hentmen je, u komičnoj epizodi, glumio nemačkog industrijalca; bio je u plavom sakou sa dva reda dugmadi. Objašnjavao je upravnom odboru firme kako bi novi automatski plugovi, koje njihov kartel proizvodi, mogli biti upotrebljeni za rat. Čim stignu vesti o izbijanju neprijateljstava, plugovi će sami od sebe početi da se približavaju jedni drugima i spajaju, po četiri, u jedan; ali ne u jedan veći plug, nego u lanser raketa. Na engleskom jeziku, ali sa teškim nemačkim naglaskom, Bani je ovo objašnjavao, prikazujući stvar kao veliki napredak. Feld se tiho nasmeja.","\"Nemam mnogo vremena, gospodine Feld\", reče Meri odsečno.","Feld, nerado, zaustavi videokasetu i okrete se ka Meri. \"Pokazao sam Baniju tekstove. Zainteresovan je. Humor Vašeg muža je suv i nekako mrtvački, ali je autentičan. Takav je svojevremeno bio...\"","\"Znam ja sve to\", reče Meri. \"Već godinama sam morala slušati njegove programerske tekstove; on ih je uvek prvo isprobavao na meni.\" Pušila je ubrzano, sva napeta. \"Dakle, kakvo je Vaše mišljenje, da li bi ih Bani mogao upotrebiti?\"","\"Nismo nigde\", reče Feld, \"ako se Vaš muž ne vidi sa Banijem; uzaludno je da Vi...\"","Vrata se otvoriše i Bani Hentmen uđe u kancelariju.","Sad je Meri prvi put videla uživo, izbliza, tog slavnog TV komičara. Osetila je radoznalost: na koje načine se on razlikuje od svog imidža za publiku? Malo je nižeg rasta, zaključi ona, i prilično stariji nego što izgleda na TV; znatno proćelavio na vrh glave, a izgleda i nešto umoran. U stvarnosti, pravi Bani Hentmen izgleda kao zabrinuti srednjoevropski ulični preprodavac droge, u izgužvanom odelu, ne sasvim dobro obrijan, sa kosom proređenom i u neredu, i - što je savršeno dopunilo ovaj utisak - sa pikavcem u ustima. Ali, njegove oči. Oči koje budno paze, ali ipak i tople; ona ustade i suoči se s njim. Na televiziji se nije mogla primetiti ova snaga njegovog pogleda. Nije to bila samo bistrina Banijeva, nego i nešto više, opažanje... nečega. Meri nije znala čega. I...","Svud oko Banija lebdela je i neka aura, aura patnje. Kao da su mu i lice i telo natopljeni stradanjem. Da, pomisli ona, to mu se vidi u očima. Uspomene na bol. Bol koji se dogodio davno, ali nikad nije, niti će biti, zaboravljen. Bani Hentmen je napravljen, stavljen na ovu planetu, da bi patio; nikakvo čudo da je postao veliki komičar. Za Banija, komedija je borba, odbrana od nasrtaja jedne stvarnosti pune bukvalnog, fizičkog bola; jedno reagovanje. Divovsko, i uspešno, poziranje.","\"Ban\", reče Feld. \"Ovo je doktorka Meri Ritersdorf; njen muž je napisao one robot-programe za CIA koje sam ti pokaz'o u četvrtak.\"","Komičar joj pruži ruku; Meri se rukova s njim i reče: \"Gospodine Hentmen...\"","\"Molim te\", reče komičar. \"To mi je samo pseudonim. Moje kršteno ime je Lavokrv Regal. Naravno da sam ga morao promeniti; ko bi krenuo sa imenom 'Lavokrv Regal' u šou-biznis? Ti me možeš zvati Lavokrv, ili samo Krv; a evo Džeri, ovde prisutan, zove me Li-reg, što je znak bliskosti.\" Dodao je, i dalje držeći njenu šaku: \"A meni ako se išta sviđa kod žene, to je to njeno blisko, prisno.\"","\"Li-Reg ti je pozivna reč za telefaks\", reče Feld. \"Opet si pomešao.\"","\"Tako je, tako je.\" Hentmen pusti Merinu ruku. \"Dobro, Frau Doktor Ratenfenger...\"","\"Ritersdorf\", ispravi ga Meri.","\"Ono 'Ratenfenger' bilo bi\", reče Feld, \"pacolovac, na nemačkom. Čuj, Ban, nemoj opet napraviti takvu grešku.\"","\"Izvinjavam se\", reče komičar. \"Čujte, gospođo doktorko Ritelsdof. Moliću fino, zovite me nekako lepo; to mi pomaže. Ja žudim za naklonošću lepih žena; to je onaj mali dečak u meni.\" Osmehnuo se, ali njegovo lice, a naročito oči - zadržaše u sebi onaj od sveta umorni bol, težinu jednog prastarog tereta. \"Zaposliću tvog muža ako budem u mogućnosti da viđam i tebe povremeno. Ako on shvati pravi razlog za tu pogodbu, ono što se u diplomatiji naziva 'tajnim protokolima'.\" On se obrati Džeriju Feldu: \"A ti znaš koliko sam video muka sa mojim protokolima u poslednje vreme.\"","\"Čak je u jednom bednom iznajmljenom apartmanu na Zapadnoj obali\", reče Meri. \"Evo, zapisaću ti adresu.\" Hitro uze olovku i hartiju i napisa adresu. \"Reci mu da je on tebi potreban; reci mu da...\"","\"Ali on meni nije potreban\", odvrati Bani Hentmen tiho.","Meri upita, obazrivo: \"Zar se ne možeš sastati s njim? Čak ima jedinstven dar. Bojim se da ako ga niko ne pogura...\"","Čupkajući donju usnu, Hentmen reče: \"Bojiš se da ga on neće koristiti, da će mu dar propadati uludo.\"","\"Da\", reče ona i klimnu glavom.","\"Ali to je njegov dar. Na njemu je da odluči.\"","\"Mome mužu\", reče Meri, \"potrebna je pomoć.\" To bi trebalo da ja najbolje znam, pomisli ona. Moj je posao da razumem ljude. Čak je infantilno-zavisni tip; da bi se uopšte pokrenuo, potrebno je da ga neko gura i vodi. Inače će istruniti u tom ćumezu koji je unajmio. Ili - skočiti kroz prozor. Jedino ga ovo može spasiti, zaključi ona. Mada bi on bio poslednji koji bi priznao da je tako.","Posmatrajući je pomno, Hentmen reče: \"Mogu li ja s tobom, Ritersdorfova, napraviti jedan 'dil' sa strane?\"","\"Ko-koje vrste?\" Bacila je pogled na Felda; lice mu je bilo nepokretno, kao da se povukao, kao kornjača, iz cele ove situacije.","\"Samo da se sastanem sa tobom, povremeno\", reče Hentmen. \"Ne poslovno.\"","\"Neću ja biti ovde. Radiću za Zemljoplan; biću u sistemu Alfe, mesecima, ako ne i godinama.\" Hvatala ju je panika.","\"U tom slučaju, nema poslića za mužića\", reče Hentmen.","Feld progovori. \"Kad odlaziš, Ritersdorfova?\"","\"Ovog časa\", reče Meri. \"Kroz četiri dana. Moram se spakovati, urediti da deca budu...\"","\"Četiri dana\", reče Hentmen zamišljeno. Nastavi da osmatra Meri od glave do pete. \"Razdvojila si se od muža? Džeri mi reče...\"","\"Jesam\", reče Meri. \"Već se Čak iselio.\"","\"Dođi na večeru sa mnom večeras\", reče Hentmen. \"A ja ću u međuvremenu ili svratiti u tu zgradu sa stanovima za iznajmljivanje, gde je on, ili ću poslati nekoga od mog osoblja tamo. Uzećemo ga na šestonedeljni probni rad... da počne da radi scenarije za nas. Dogovoreno?\"","\"Nemam ništa protiv večere sa tobom\", reče Meri. \"Ali...\"","\"To je sve\", reče Bani Hentmen. \"Samo večerica, ništa više. U bilo kom restoranu gde voliš, bilo gde u Sjedinjenim Američkim Državama. Ali ako se razvije nešto više...\" On se osmehnu.","Odletela je mlaznim taksijem nazad na Zapadnu obalu i prebacila se urbanom jednošinskom železnicom u centar San Franciska, a tamo u kancelarije lokalnog ogranka Zemljoplana, agencije kod koje je dobila svoj veoma poželjni novi posao.","Uskoro se nađe u liftu, koji se dizao; pored nje je stajao jedan uredno doteran mlad čovek, dobro obučen, Zemljoplanov predstavnik za štampu. Zvao se, učinilo joj se da je tako čula, Lorens Mak Re.","Mak Re reče: \"Čeka nas cela banda reportera domo-novina, a evo šta će oni bacati na tebe. Implikacije, za koje će pokušati tebe da navuku da ih potvrdiš, da je taj terapeutski projekat samo maska, a da Zemlja u stvari želi da prisvoji mesec Alfa Tri M2. Da smo mi, u suštini, ovde da bismo ispočetka uspostavili tu koloniju, proglasili je svojom, razvili, onda poslali naseljenike u nju.\"","\"Ali bila je naša pre rata\", reče Meri. \"Da nije, kako bismo je mogli upotrebljavati kao bolničku bazu?\"","\"Istina\", reče Mak Re. Izišli su iz lifta, krenuli hodnikom. \"Ali nijedan zemaljski brod nije je posetio dvadeset pet godina, a već posle dvadeset je, zakonski govoreći, naše pravo vlasništva ugašeno. Dakle, pre pet godina taj mesec je stekao političku i zakonsku autonomiju. Međutim, ako sletimo i uspostavimo nanovo bolničku bazu, sa tehničarima, doktorima, terapeutima, i redom šta god je potrebno, možemo iznova proglasiti svoje vlasništvo - ako to Alfanci nisu učinili, a očito je da nisu. Oni se još i sad oporavljaju od rata, naravno; to je možda razlog. Ili su možda išli u izviđanje po tom mesecu i zaključili da to nije ono što oni žele, da je odveć tuđ njihovoj biologiji. Evo.\" On joj pridrža otvorena vrata; ona uđe i nađe se suočena sa petnaest ili šesnaest homeo-pap reportera. Oni su sedeli; neki od njih su imali pik-kamere.","Ona duboko udahnu i priđe govorničkom mestu, prema kojem je Mak Re pokazao; na govornici je stajao mikrofon.","Mak Re prvi progovori u mikrofon. \"Dame i gospodo\", reče on, \"ovo je dr Meri Ritersdorf, ugledna bračna savetnica iz oblasti Marin, koja se, kao što znate, javila da kao dobrovoljac pomaže u ovom projektu.\"","Jedan reporter odmah upita, lenjo: \"Dr. Ritersdorfe, kako se zove taj projekat? Projekat psihotik?\" Drugi reporteri se nasmejaše.","Odgovorio je Mak Re. \"Ime koje smo mi dali ovoj operaciji glasi: 'Operacija pedeset minuta.'\"","\"Kuda će pošandrcali sa tog meseca ići, kad ih pohvatate?\" upita drugi reporter. \"Moglo bi se desiti da ih počistite pod tepih, a?\"","Meri progovori u mikrofon. \"U prvi mah bavićemo se istraživanjem sa ciljem da dokučimo kakva je tamo situacija. Već znamo da su prvobitni pacijenti, bar neki od njih, u životu; njihovo potomstvo, takođe. Ne glumimo da nam je poznato koliko izgleda za opstanak ima društvena zajednica koju su oni tamo uspostavili. Ja bih pretpostavila da nema izgleda, nimalo, osim najbukvalnijeg, golog fizičkog opstajanja koje oni postižu. Pokušaćemo korektivnu terapiju u onim slučajevima gde to bude moguće. Naša najveća briga biće, naravno, deca.\"","\"Kad očekujete da se nađete na drugom mesecu Alfe Tri, doktorka?' upita jedan reporter. Pik-kamere su se vrtele, šušteći kao daleka jata ptica.","\"Rekla bih, kroz oko dve nedelje\", odvrati Meri.","\"Za ovo Vas ne plaćaju, je li tako, doktorka?\" upita drugi.","\"Ne.\"","\"Uvereni ste, dakle, da je ovo poduhvat za opšte dobro? Jedna 'društvena stvar' za koju se vredi založiti?\"","\"Pa\", reče Meri neodlučno, \"to...\"","\"Zemlja će, dakle, imati neke koristi od uplitanja u kulturu bivših psihijatrijskih pacijenata?\" Reporterov glas bio je gladak.","Okrenuvši se Mak Reu, Meri reče: \"Šta da kažem?\"","Mak Re reče u mikrofon: \"To nije oblast njene stručniosti; dr Ritersdorf je diplomirani psiholog, ne političar. Ona odbija da odgovori.\"","Jedan reporter, visok, vitak, iskusan, ustade i reče, razvlačeći reči: \"Da li je Zemljoplanu pala na um pomisao da naprosto ostavi taj mesec na miru? Da postupa sa tom kulturom kao što bi sa svakom drugom, da poštuje njene vrednosti i običaje?\"","Zastajkujući, Meri reče: \"Još... ne znamo dovoljno. Možda, kad budemo više znali...\" Zastala je, ne znajući šta bi dalje. \"Ali to nije subkultura\", reče ona. \"Nema tradiciju. To je jedna društvena zajednica sastavljena od mentalno obolelih jedinki i njihove dece, zajednica nastala pre samo dvadeset pet godina... što nema nikakav ugled u poređenju sa, recimo, kulturama na Ganimedu ili na Iou. Kakve bi vrednosti mogli razviti mentalno bolesni ljudi? Pa još za tako kratko vreme.\"","\"Ali sami ste rekli\", nastavio je taj reporter tonom nalik na mačje predenje, \"da zasad ne znamo ništa o njima. Znate li, nisu li, možda...\"","Mak Re oštro progovori u mikrofon. \"Ako su razvili ikakvu postojanu, vitalnu kulturu, ostavićemo ih na miru. Ali ocenu o tome treba da daju stručnjaci, kao što je dr Ritersdorf, a ne Vi, ili ja, ili američka publika. Iskreno govoreći, smatramo da nema ničeg eksplozivnijeg od društva u kome psihotici preovlađuju, određuju vrednosti, kontrolišu medije. Praktično da nema nevolje koja se ne može iz takvog nečeg izroditi: neka nova, fanatizovana verska sekta, ili paranoični rat za nacionalnu državu, neko manijačko ili varvarsko uništavanje imovine. Već i te, nabrojane tri mogućnosti, dovoljan su razlog da mi istražimo šta to postoji na Alfa Tri M2. Ovaj projekat služi odbrani naših života i vrednosti.\"","Reporteri domo-novina sada su ćutali; videlo se da ih je Mak Re ubedio. Meri se svakako slagala s njim.","Kasnije, kad su Mak Re i ona izišli iz te sale, Meri reče: \"Je li to stvarno bio razlog?\"","Pogledavši je na trenutak, postrance, Mak Re odgovori: \"Mislite, da mi idemo na M2 zato što se bojimo da će za nas biti opasna jedna socijalna enklava mentalno poremećenih, ili zato što jedno ludo društvo, samim svojim postojanjem, izaziva nelagodnost u nama? Mislim da je bilo koji od ta dva razloga sam po sebi dovoljan; svakako bi trebalo da se vi zadovoljite sa ta dva.\"","\"I da ne pitam...?\" Zurila je u mladog, čisto i oštro doteranog funkcionera Zemljoplana. \"Nego ja treba samo da...\"","\"Vi treba da radite kao terapeut, i to je sve. Ja vas ne podučavam kako da lečite bolesne; zašto biste vi meni govorili kako da ovladamo jednom političkom situacijom?\" Pogledao ju je hladno. \"Ipak, navešću vam još jednu, dodatnu svrhu 'Operacije pedeset minuta', svrhu koje se možda niste setili. Savršeno je moguće da u društvenoj zajednici mentalno bolesnih, tokom dvadeset pet godina, nastanu i neke tehnološke ideje koje bi nam mogle dobro doći - a najverovatniji autori bili bi oni manični, najaktivniji.\" On pritisnu dugme lifta. \"Čujem da su manični pacijenti, a i paranoidni isto tako, domišljati ljudi.\"","Meri reče: \"Da li je to objašnjenje zašto Zemlja nije nikoga poslala ranije? Hteli ste da vidite šta će ispasti od njihovih ideja?\"","Mak Re se samo smešakao, čekajući lift. Nije odgovorio. Ovaj čovek izgleda, zaključi ona, potpuno siguran u sebe. A to je, kad treba pristupiti radu sa psihoticima, greška. Lako bi mogla biti greška sa vrlo ozbiljnim posledicama.","Skoro sat kasnije, kad je već ulazila u svoju kuću u oblasti Marin da nastavi sa pakovanjem prtljaga, ona uvide temeljnu protivurečnost u vladinim izjavama. Prvo kažu da će ispitivati kulturu na Alfa Tri M2 zato što se plaše da bi mogla biti opasna po život, a posle kažu da će je ispitivati zato što je tamo možda pronađeno nešto upotrebljivo. Pre oko stotinu godina Frojd je pokazao koliko je lažna takva dvojna logika; prva tvrdnja poništava drugu, i obratno. Naprosto je nemoguće da država misli i jedno, i drugo.","Psihoanaliza pokazuje da onaj ko navodi dva protivurečna razloga za neki postupak, obično ima treći, pravi, skriveni razlog. Tog trećeg razloga nije svestan; ili cela jedna grupa ljudi - u ovom slučaju, državnih činovnika - nije svesna.","Meri se zapita kakav je, u ovom slučaju, taj pravi motiv.","Kakav god bio motiv, zaključi ona, projekat za koji se dobrovoljno javila ne izgleda više onako idealistički, onako lišen zadnjih namera.","Imala je jednu jasnu slutnju o tom pravom motivu: zasnovan je na dobrom, tvrdom, sebičnom interesu.","Imala je, štaviše, još jednu slutnju.","Da ona verovatno nikada neće doznati koji je to motiv bio.","Zaneta u posao pakovanja džempera, kojih je imala jednu punu ladicu, najednom je shvatila da više nije sama. Dvojica ljudi stajali su na vratima njene sobe; ona hitro skoči na noge i okrete se ka njima.","\"Gde je gospodin Ritersdorf?\" upita stariji od te dvojice, pružajući ka njoj ravnu crnu ploču sa značkom za identifikaciju; ona vide da su obojica iz kancelarije njenog muža, iz ogranka CIA u San Francisku.","\"Iselio se\", reče ona. \"Daću vam njegovu adresu.\"","\"Dobili smo dostavu\", reče stariji, \"od jednog neidentifikovanog doušnika da tvoj muž planira, možda, samoubistvo.\"","\"On to večito planira\", uzvrati ona, zapisujući na jedan list hartije adresu ćumeza u kome je Čak sada tavorio. \"Ne mislim da se treba zabrinjavati zbog toga; on je hronično bolestan, ali nikad baš sasvim mrtav.\"","Stariji cijaš posmatrao ju je sa sumornim neprijateljstvom. \"Koliko shvatam, ti i on se rastavljate.\"","\"Tako je. Ako se to vas išta tiče.\" Ona mu uputi jedan kratak, profesionalni osmeh. \"Mogu li sad nastaviti da se pakujem?\"","\"Naša Služba\", reče cijaš, \"sklona je da pruža izvesnu zaštitu svojim zaposlenicima. Ako se tvoj muž ubije, nastaće istraga - sa ciljem da se ustanovi do koje mere si ti umešana u to.\" On zastade, pa dodade: \"A s obzirom na to da si ti po profesiji bračna savetnica, to bi moglo biti malo nezgodno, zar ne?\"","Posle kraće tišine, Meri odvrati: \"Da, verovatno bi moglo.\"","Mlađi cijaš, takođe vrlo kratko, vojnički podšišan, reče: \"Naprosto smatraj da je ovo jedno neformalno upozorenje. Vozi polako, Ritersdorfova; ne prevaljuj premnogo pritiska na tvog muža. Razumeš?\" Njegove oči bile su bez života, studene.","Klimnula je glavom. I zadrhtala.","\"U međuvremenu\", reče stariji, \"ako se on kojim slučajem pojavi ovde, reci mu da svrati do nas. On jeste na trodnevnom odsustvu, ali, ipak, želeli bismo popričati s njim.\" Obojica se okrenuše i izađoše iz sobe, a onda, kroz prednja ulazna vrata, i iz kuće.","Vratila se pakovanju, sva zadihana od olakšanja što su dvojica iz CIA otišli.","Neće meni CIA nalagati šta da radim, reče ona sebi. Ja ću mom mužu govoriti šta god mi se hoće i uradiću mu šta god mi se hoće. Neće oni uspeti da zaštite tebe, Čak, reče ona sebi, pakujući džemper za džemperom, nabijajući ih divljački u kofer. Štaviše, biće još gore, zato što su se umešali, reče ona sebi; dakle, Čak, budi spreman.","Prasnula je u smeh, na sav glas, i pomislila: ti, jadni uplašeni sninku. Mislio si da ti je dobra ideja da me zastrašuješ tako što ćeš poslati svoje kolege. Pa možda ih se ti plašiš, ali ja ne. To su samo glupi, tupi panduri.","Nastavila je da se pakuje. Poče razmišljati o mogućnosti da pozove svog advokata i kaže mu o ovoj cijaškoj taktici pritiska. Neću, zaključi ona; zasad to još neću učiniti; sačekaću dok zahtev za razvod stigne pred sudiju Erizolaru. Onda ću priložiti ovo kao dokaz: eto na kakav sam život bila prisiljena, u braku sa takvim čovekom. Izložena policijskom uznemiravanju, neprekidno. A kad sam pokušala da mu pomognem da nađe posao, nabacuje mi se neko da me uvuče u krevet.","Prepuna zluradosti, ona ugura i poslednji džemper u kofer, koji zaklopi i munjevitim zaokretom prstiju zaključa.","Jadno Čakence, reče ona sebi. Nećeš ti imati nikakvu priliku, kad te ja bacim u sudnicu. Nećeš znati šta te pregazilo. Doživotno ćeš davati gomile novca meni. Dokle god budeš živ, dragi, nećeš nijednog trena biti stvarno slobodan od mene; uvek ću te koštati nešto.","Počela je, veoma pažljivo, da presavija svoje mnogobrojne haljine i slaže ih u veliki putni sanduk sa posebnim vešalicama pričvršćenim za unutrašnju stranu sanduka.","Koštaću te, reče ona sebi, više nego što možeš platiti."]}