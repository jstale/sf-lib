{"index":26,"title":"11.","paragraphs":["Dok se vraćala kući posle sastanka Saveta u Adolfvilu, gde je zemaljski ultimatum je istekao, a neprijatelj stupio u akciju protiv Da Vinčijevih Visova, Anet Golding je razmatrala mogućnost samoubistva. Ovo što se dogodilo njima, čak i Mensima, neodbranjivo je: kako da se usprotiviš 'argumentima' upućenim sa planete koja je nedavno potukla celu alfansku imperiju?","Nade, očigledno, nema. Ona to uvide, na biološkom nivou... voljna da se preda. Ja sam kao Dino Voda, reče ona sebi, gledajući ispitivačkim pogledom mutni put ispred sebe, sjaj njenih farova na plastičnoj traci koja povezuje Adolfvil sa Hamletovim hamletom. Kad se polože sve karte na sto, ja se ipak opredelim da se ne borim; meni je milije da se predam. Ne zato što me neko tera, nego zato što tako, naprosto, hoću.","Oči joj se napuniše suzama čim je shvatila ovo o sebi. Mora biti da se ja, u osnovi, divim Mensima, pomisli ona; obožavam ono što nisam. Nisam gruba osoba, dignuta nosa, nepopustljiva. Ali, teorijski, pošto sam Poli, mogla bih postati to. Zapravo, ja bih mogla postati bilo šta. Ali, umesto toga...","Vide, onda, desno od sebe, mlaz retroraketnih usijanih gasova kako preseca noćna nebesa. Brod se spušta, i to vrlo blizu sela Hamletova. Štaviše, ispred nje: ako bude vozila dalje isto ovako, verovatno će naići na njega. Ona iskusi, tipično za svoju polijevsku prirodu, dva suprotna osećanja u isti mah; jednaka. Od straha se sva zgrčila, ali u isto vreme radoznalost, mešavina žudnje, iščekivanja i uzbuđenja, navede je da nagazi papučicu za gas.","Pre nego što je došla do broda, međutim, strah joj se ipak izborio za pobedu; usporila je, skrenula na mekano zemljano proširenje desno od druma i ugasila motor. Kola u tišini kliznuše još malo napred i stadoše. Anet ostade na vozačkom sedištu; farovi su bili ugašeni. Osluškivala je zvuke noći i pitala se šta da radi.","Sedeći tako, videla je brod, ali mutno. S vremena na vreme, neka svetlost se primećivala u neposrednoj blizini broda; neko je nešto radio. Zemljanske trupe, možda, pripremaju invaziju na selo Hamletovo. Ali - ne čuju se glasovi. A brod nije neki veliki.","Anet je bila, naravno, naoružana. Svaki delegat u Savetu morao je nositi oružje, iako je po tradiciji Hib zaboravljao da ga ponese. Ona posegnu u pregradu za rukavice i izvuče starinski pištolj za ispaljivanje olovnih metaka; nikada ga nije upotrebila, i činilo joj se neverovatno ovo sad, ova činjenica da bi vrlo lako mogla, u najskorijoj budućnosti, pucati iz njega. Činilo joj se, međutim, da tu izbora nema.","Pođe napred, kradomice, pored nekog čvornovatog žbunja, i najednom se, neočekivano, nađe nadomak broda; zapanjena, uzmače, a onda vide sev svetlosti. Neko je nastavljao da radi nešto, blizu donjeg dela broda.","Jedan čovek, sasvim zanet u posao, kopao je, ašovčićem, nekakvu rupu. Radio je naporno; njegovo preznojeno lice bilo je stisnuto od usredsređenosti. Onda on najednom pohita nazad u brodić.","Pojavi se noseći kartonsku kutiju koju postavi pokraj jame. Njegova baterijska svetiljka zasija u kutiju, i Anet Golding vide pet lopti, nalik na grejpfrut; bile su vlažne, ali ne mnogo, i blago su pulsirale. Bile su žive. Prepoznala ih je. Novorođeni početni stadijumi ganimedskih ljigavaca - gledala je na školskim trakama takve. Ovaj čovek ih, naravno, zakopava; oni će u zemljištu brzo rasti. Ovaj deo njihovog životnog ciklusa ispunjava se u najkraćem roku. Zato ovaj čova žuri, jer sfere bi mogle umreti.","Ona reče, iznenadivši time i samu sebe: \"Nema izgleda da ih sve zakopaš na vreme.\" Jedna od sfera već je, zapravo, potamnela i smežurala se; sparušivala se pred njenim očima. \"Čuj.\" Ona priđe tom čoveku, koji je nastavio da kopa ašovčićem. \"Ja ću ih vlažiti; imaš vode?\" Stala je pored njega, nagnula se napred i čekala. \"Stvarno će umreti.\" Očigledno je i on to znao.","Čovek grubo reče. \"U brodu. Onaj veliki kontejner, a na njemu slavina, obeležena je.\" On dograbi umiruću loptu, spusti je blago u rupu u zemlji, poče je zatrpavati zemljom koju je prstima drobio da bude rastresita.","Anet uđe u brod, nađe česmu i činiju u koju poče točiti vodu.","Iziđe i poče prskati malim količinama vode preostale četiri sfere, čije se stanje brzo pogoršavalo. Razmišljala je, filozofski, da je to tako u svetu gljiva: sve se njima dešava brzo, rođenje, rast, pa i smrt. Možda gljive imaju sreće. Imaju svoje majušno vreme u kome se mogu šepuriti i hvalisati naokolo.","\"Hvala\", reče čovek i dohvati drugu - sada vlažnu - loptu; poče i nju zatrpavati. \"Ja se i ne nadam da ih spasem sve. Spore su proklijale dok sam putovao - a nisam imao gde da ih stavim, ni saksiju nisam imao, samo jednu posudicu za njih dok su bile mikroskopske veličine.\" Diže pogled ka njoj, na trenutak, ne prestajući da kopa novo proširenje rupe. \"Gospođice Golding\", reče joj on.","Čučnuvši pored kutije sa loptama, Anet reče: \"Kako to da me znaš iako te ja nikad ranije nisam videla?\"","\"Ovo je moje drugo putovanje ovde\", reče čovek kriptično.","Prva zakopana lopta već je počela da raste; u snopu baterijske svetiljke Anet vide da zemljište na tom mestu drhti, počinje da se nadiže i nadima; prečnik sfere se brzo povećavao. Prizor je bio neobičan, i smešan; ona se nasmeja. \"Hm, pardon\", reče odmah zatim. \"Kako si ti silno žurio da je strpaš u zemlju, a vidi sad. Uskoro će biti velika kao mi. A onda će moći da se kreće.\" Znala je da su ljigavci jedina pokretna vrsta gljiva; iz tog razloga su je očaravali.","\"Kako to da ti znaš toliko o njima?\" upita je čovek.","\"Godinama nisam imala šta drugo da radim osim da se školujem. Iz naše... hm, recimo, bolnice, tako biste je vi zvali, uzela sam, pre nego što je srušena do temelja, trake obrazovnog programa, o biologiji, naročito o zoologiji. Istina je, zar ne, da ganimedski ljigavac, kad sasvim sazri, stiče inteligenciju tako veliku da se s njim može razgovarati?\"","\"I veću od toga.\" Čovek je hitro posadio treću loptu, koja se u njegovim rukama ljuljuškala tamo-amo, mekana, pihtijasta.","\"Predivno\", reče ona. \"Ja nalazim da je to strašno uzbudljivo.\" Vredelo bi ostati i gledati ovo. \"Zar ne voliš ovo?\" upita ona. Kleknula je pored kutije i nastavila gledati kako on radi. \"Razni noćni mirisi, pa ovaj vazduh, pa zvuci raznih bića - malih, kao što su hipžabe i zvonocvrčci - i sve se to muva negde; a mi pomažemo ovim pečurkama da izrastu, umesto da ih pustimo da uginu? Ti si veoma human; to jasno vidim. Reci mi kako se zoveš.\"","On je pogleda iskosa. \"Zašto?\"","\"Zato. Da te se mogu sećati.\"","\"Imam nečije ime\", reče čovek, \"da bih se mogao njega sećati.\"","Preostala je samo jedna sfera za sađenje. A prva se već toliko raskrupnjala da se počela pomaljati iz zemlje; pretvorila se, vide Anet, u gomilu lopti, koje su se lepile i stapale u jednu masu. \"Ali\", reče čovek, \"želeo sam njegovo ime da bih mogao...\" Nije ovo dovršio, ali je ona otprilike shvatila. \"Zovem se Čak Ritersdorf\", reče on.","\"Jesi u nekoj vezi sa doktorkom Ritersdorf, koja je psiholog na zemaljskom brodu? Da, ti si njen muž, sigurno.\" Bila je u ovo sigurna; to je bila činjenica, jasno i neosporno vidljiva. Ona se priseti plana Gabrijela Bejnsa, stavi šaku preko usta i poče se smejati i kikotati. \"He, kad bi samo znao\", reče ona. \"Ali ja ti ne smem reći.\" Pa, trebalo bi da ti pamtiš još jedno ime, doseti se ona. Ime 'Gabrijel Bejns'. Zapita se kako je prošao Gabrijelov plan da potuče... potuca Ritersdorfku; ali imala je osećaj da je propao. Međutim, za samoga 'Gavrenceta' taj pokušaj mogao je biti, a možda upravo u ovom trenutku i jeste, veoma zabavan.","Naravno, svemu tome je sad došeo kraj, jer stigao je gospodin Ritersdorf.","\"A kako si se ti zvao\", upita ona, \"kad si bio ovde prvi put?\"","Čak Ritersdorf je pogleda. \"Misliš da ja menjam svoj...\"","\"Bio si neko drugi.\" Moralo je tako biti; inače bi se ona sećala njega. Prepoznala bi ga.","Posle kratke pauze, Ritersdorf reče: \"Recimo samo da sam došao, susreo tebe, vratio se na Zemlju, a sada sam opet ovde.\" Pogledao ju je besno kao da je to neka njena krivica. Pošto je zasadio i poslednju sferu, on refleksno uze praznu kartonsku kutiju i svoj mali ašov i pođe ka brodu.","Anet pođe za njim. \"Hoće li sada ljigavci osvojiti ovaj mesec?\" upita ona. Pade joj na um da je ovo možda deo zemaljskog osvajačkog plana. Ali ta ideja ne odzvoni kao prava; ovaj čovek po svemu liči na nekoga ko deluje sam, tajno. Pomisao je bila suviše parejska za nju.","\"Mogli biste proći mnogo gore\", odgovori Čak Ritersdorf lakonski. Nestade u brodiću; ona, posle kraćeg oklevanja, pođe za njim. Blistavo plafonsko svetlo natera je da žmirka.","Nasred stola nalik na šank u nekom baru ležao je njen pištolj za ispaljivanje olovne municije; ostavila ga je kad je točila vodu u zdelu.","Čak Ritersdorf ga uze i pregleda, onda se okrete ka njoj sa neobičnim izrazom, maltene cerenjem, na licu. \"Tvoj?\"","\"A-ha\", reče ona. Osećala se poniženo. Ispruži ruku, nadajući se da će joj on vratiti pištolj. Ali on to ne učini. \"O, molim te\", reče ona. \"Moj je, a ostavila sam ga da bih pomogla; znaš to.\"","Proučavao ju je dugo, dugo. Onda joj stavi pištolj u ruku.","\"Hvala.\" Sad je osetila zahvalnost. \"Pamtiću ovaj tvoj postupak.\"","\"Mislila si da spaseš ovaj mesec pomoću toga?\" Sad se Ritersdorf smeškao. Ne izgleda on ni tako loše, zaključi Anet, osim što ima na licu izraz neke grozničave užurbanosti i izmoždenosti teškim brigama; i premnogo bora. Ali su mu oči lepe, čisto plave. Možda je, zaključi ona, u srednjim tridesetim godinama. Ne stvarno mator, ali ipak matoriji od nje. Njegov osmeh bio je nekako bolan, ne kao lažni osmesi, nego... Zamislila se duboko. Kao da je neprirodan, kao da je za ovog čoveka stanje sreće, makar i kratkotrajne, nešto što teško može biti. On je možda, kao Dino Voda, narkoman sumornosti, kojom se 'fiksa' bez prestanka: zavisnik potištenosti. Ona će ga veoma sažaljevati, ako je to tako. Strašno je biti zahvaćen takvom boljkom. Daleko je gora ta bolest, nego nekoliko drugih.","Ona reče: \"Ne mislim ja da mi možemo spasti ovaj mesec. Pištolj mi je samo za ličnu zaštitu. Tebi je poznata naša situacija ovde, zar ne? Mi...\"","Jedan glas zakreketa naglo u njenoj glavi, stičući neki svoj nagli, rudimentarni život. \"Gopsodin Rifterdofff...\" Glas je popustio, nestao, onda se vratio, kao oni glasovi što se probijaju kroz krčanje na nejakom radio-prijemniku skrpljenom od kristala. \"... mudro. Vidim da Joaaa...\" Glas nestade.","\"Šta to bi! Za ime Boga!\" upita Anet, prestravljena.","\"Ljigavac. Jedan od njih. Ne znam koji.\" Čak Ritersdorf kao da je bio van sebe od radosti. Mnogo jačim glasom reče: \"Zadržao je kontinuitet!\" Poče vikati prema njoj, kao da je ona kilometar daleko. \"Vratio se! Šta veliš, Anetice? Kaži nešto!\" Odjednom ju je dograbio obema rukama, počeo je vrteti oko sebe, po kabini, kao da plešu, kao dete u naletu radosti i proslavljanja. \"Kaži nešto, Goldingova!\"","\"Drago mi je\", reče Anet revnosno, \"što vidim da se toliko raduješ. Potrebno je tebi, da se raduješ tako mnogo, što češće. Naravno, ja ne znam šta se desilo. Ali...\" Rasplela je prste iz njegovih. \"Znam da zaslužuješ ovo, šta god da je.\"","Iza nje se nešto pomače. Ona pogleda preko ramena i vide na vratima broda jednu žutu grudvu koja se vukla tromo napred, talasajući se, šireći se i skupljajući; tim načinom prešla je preko praga i ušla. Znači, ovako oni izgledaju, uvide Anet. U svojoj poslednjoj fazi. Zaprepašćujuće. Ustuknula je, ne iz straha nego iz divljenja; bilo je, svakako, pravo čudo da se ljigavac razvio tako brzo. I sada će, priseti se Anet, ovaj jedan ljigavac živeti neograničeno dugo, sve dok na kraju ne umre zbog suviše hladne, tople ili suve klime. A kad mu dođe poslednji čas, izbaciće spore: ciklus će se ponoviti.","Tek što je ljigavac ušao u brod, iza njega se pojavi drugi, puzeći na isti način, za prvim. Iza toga, treći.","Iznenađen, Čak Ritersdorf reče: \"Koji od ovih si ti, Lorde Teciostrigo?\"","U Anetinom umu poče se odmotavati niz misli. \"Običaj je da prvorođeni preuzme na sebe formalni identitet roditelja. Ali među nama razlike, zapravo, nema. U nekom smislu reči, svi mi smo Lordovi Teciostrige; u drugom smislu, nijedan od nas nije. Ja, koji sam prvi, to ću ime prisvojiti, a ovi ostali sada smišljaju imena koja će ih zadovoljiti. Meni dolazi osećanje da ćemo dejstvovati i bujno živeti na ovom mesecu; ova atmosfera, ova vlažnost i gravitacija odgovaraju nam, čini se, odlično. Pomogao si u diversifikaciji naših staništa; preneo si nas više od - dozvoli da malo računam - više od tri svetlosne godine od izvora gde smo bili. Hvala ti.\" Ljigavac dodade - ili, možda, svi ljigavci dodadoše: \"Tvoj brod i ti lično bićete napadnuti, bojim se. Možda bi trebalo da uzletiš što je pre moguće. Zato smo ušli unutra, nas trojica koji smo se razvili na vreme.\"","\"Napadnut - od strane koga?\" upita Čak Ritersdorf, pritiskajući na kontrolnoj tabli jedno dugme koje izazva da ploča na ulazu u brodić odmah klizne u zatvoreni položaj. Sede i poče pripremati brod za uzletanje.","\"Koliko mi uspevamo da razaberemo iz odlomaka\", dođoše do Anet misli trojice ljigavaca, \"reč je o grupi urođenika koji u svojim umovima sebe nazivaju Mensima. Izgleda da su uspeli da unište neki drugi brod...\"","\"Boga mu!\" graknu Čak promuklo. \"To je verovatno Merin.\"","\"Jeste\", saglasi se sluz. \"Mensi koji se približavaju nama vrlo svesno čestitaju sebi, na svoj tipično oholi način, što su uspešno odbili napad doktorke Ritersdorf. Međutim, ona nije mrtva. Članovi posade prvog broda uspeli su da se spasu; oni su sad na nekim nepoznatim mestima na ovom mesecu, a Mensi ih love.\"","\"A šta je sa zemaljskim ratnim brodovima koji su u blizini?\" upita Ritersdorf.","\"Sa kakvim ratnim brodovima? Mensi su uključili neku novu vrstu zaštitnog polja oko svog naselja. Zato su zasad bezbedni.\" Ljigavci ovo pojačaše svojim nagađanjima. \"Ali to neće dugo potrajati, što je njima jasno. Oni su u ofanzivi, ali samo privremeno. Ipak, oni vole ove događaje. Krajnje su srećni, a za to vreme zemaljski vojni brodovi zuje tamo i amo, beskorisno.\"","Jadni Mensi, pomisli Anet za sebe. Nemaju moć da pogledaju u budućnost, žive samo u sadašnjosti i kreću u bitku kao da imaju neku razumnu priliku. Međutim, da li je njeno sopstveno gledanje mnogo bolje? Način na koji ona rado prigrli svaki poraz, je li to bolje?","Nije ni čudo što se svi klanovi ovog meseca oslanjaju na Mense; to je jedini preostali klan koji ima hrabrost. Pa zato i onu životnost koja iz hrabrosti proističe.","Mi ostali, uvide Anet Golding, odavno smo je izgubili. Mnogo pre nego što se pojavila prva Zemljanka, dr Meri Ritersdorf.","Gabrijel Bejns, vozikajući sa jadnih sto dvadeset na sat prema Hamletovu, vide kako se hitri mali brod odapinje u noćno nebo i strelovito odlazi; i znade da je zakasnio. Ovo je znao i bez ijedne neposredne informacije o onome što se dogodilo. Anet je ili u brodu, obavestio je Gabrijela njegov maltene-psionički talenat, ili je uništena dejstvom tog broda - onih u njemu. U svakom slučaju, ode Anet; zato on uspori automobil. Obrvaše ga ogorčenje i očajanje.","Sad on ne može praktično ništa više učiniti. Pa zašto ne bi, onda, okrenuo kola ka Adolfvilu, svom naselju i narodu. Da bar bude sa njima u ovim poslednjim tragičnim danima njihovog postojanja.","Poče okretati kola, ali nešto se zalete pored njega, tandrčući i treskajući straobalno; nešto što je tutnjalo ka Hamletovu; čudovište, ili superčudovište, na gusenicama. Sklopljeno od livenog gvožđa, kakvo su samo Mensi umeli napraviti; sa moćnim pokretnim farovima koji su bacali ogromne mlazeve svetlosti napred, levo i desno po predelu ispred njih. Na prednjem gornjem delu vijorila se zastava, crvena i crna, bojni steg Mensa.","Očigledno sam očevidac početka jedne kopnene protivofanzive, pomisli on; ali, protiv čega, zapravo? Mensi su pošli u bitku, jasno, ali ne valjda sa naumom da osvoje Hamletov 'hamlet'. Možda su mislili da se sa ovim dovaljaju do brzog, malog svemirskog broda koji im je upravo 'šturnuo'. Ali zakasnili su, jednako kao i on.","Gabrijel zatrubi. Kupola mensovskog tenka naglo se otklopi; tenk zaokrete i vrati se ka njemu, a jedan Mens, njemu nepoznat, ustade iznutra i mahnu mu na pozdrav. Lice tog Mensa gorelo je od poleta; videlo se da vrelo uživa u ovom iskustvu, u svojoj vojničkoj dužnosti odbrane meseca, odbrane za koju su se pripremali toliko dugo. Ista ta situacija koja je Gabrijela Bejnsa bacila u duboku potištenost, na Mensa je delovala obratno: omogućila mu je jedno kitnjasto, paunovsko, ratoborno poziranje i junačenje. Gabrijel Bejns ovim nije bio iznenađen.","\"Zdravo\", prodernja se Mens iz tenka, lica iscerenog u široki osmeh.","Bejns mu uzvrati istom tom rečju, 'zdravo', trudeći se da ona zazvuči što manje kiselo i neraspoloženo, i dodade: \"Vidim da je taj brod pobegao od vas, narode.\"","\"Razbićemo ga.\" Mens nije izgubio svoju veselost; prstom pokaza ka nebu. \"Pazi sad, drugar: projektil.\"","Jedan sekund posle toga, nešto sevnu, daleko iznad njih; svetleći komadi počeše padati iz visina, i Gabrijel Bejns uvide da je brodić pogođen. Mens je tačno rekao. Opet, ništa čudno, za jednog Mensa... to je osobina njihovog klana.","Užasnut, zbog svoje malopređašnje intuicije da je Anet Golding bila u brodiću, on reče: \"Varvarska jedna bando mensovska čudovišna...\" Glavna olupina strmoglavila se desno od njega; on pokrete automobil, siđe sa druma i pojuri po ravnici. Tenk Mensa je za to vreme zaklopio kupolu i krenuo u istom pravcu, ispunjavajući noć gromoglasmom škripom i lupnjavom.","Bejns prvi stiže do ostataka broda. Nekakav padobran za slučaj katastrofe, ali loptastog izgleda, kao grudva gasa, bio se raširio iz zadnjeg dela brodića, tako da je pad znatno usporen; brodić je sada ležao zariven do pola u zemlju, repnim delom okrenut nagore. Dimio se, i videlo se - na Bejnsov još veći užas - da će se uskoro raspasti. Atomska peć unutra bliži se kritičnoj tački, pomisli on, a kad je dostigne, biće to kraj.","On iziđe iz automobila i pojuri trkom prema ulaznom otvoru broda. Upravo kad je stizao, ploča na ulazu kliznu uvis, i jedan Zemljanin se izvuče nesigurno, za njim Anet Golding, a kao treći, sa mukotrpnim povuci-potegni, jedan stvor od mekane žute materije koji se nekako prelio preko ivice i sručio, uz pljuskavi zvuk, na tle.","Anet reče: \"Gavri, ne daj da Mensi ubiju ovog čoveka; on je dobar kao ličnost. Čak je plemenit prema ljigavcima.\"","Tenk Mensa dovaljao se do njih; poklopac kupole još jednom se otvori i onaj isti Mens se izdiže iz nje. Ali sad je u ruci držao laserski pištolj, kojim odmah nanišani na Anet i Zemljanina. Isceren, Mens reče: \"Imamo vas.\" Bilo je jasno da će ih poubijati čim se dovoljno nauživa; krvožednost uma Mensa neizmerno je duboka.","\"Slušaj, hej\", povika Bejns, mašući Mensu. \"Ostavi ove ljude na miru; ova žena je iz sela Hamletova - ona je jedna od nas.\"","\"Jedna od nas?\" ponovi Mens kao odjek. \"Ako je iz Hamletova, nije jedna od nas.\"","\"Ma, hajde sad\", reče Bejns. \"Je li se vama, Mensima, toliko zavrtelo u glavi, da ne prepoznajete ili ne pamtite bratstvo svih klanova zajedno, u kriznim vremenima? Spusti taj pištolj.\" On laganim hodom ode do svog automobila, ne skidajući pogled sa Mensa. U kolima je, pod sedištem, i on imao oružje. Ako bi se uspeo njega dočepati, mogao bi ga upotrebiti protiv ovog Mensa, da spase Anetin život. \"Tužiću te kod Hauarda Stroa\", reče, otvori vrata automobila i poče da pipa po unutrašnjosti. \"Ja sam njegov kolega - ja sam delegat Parea u Vrhovnom savetu.\" Njegovi prsti se obaviše oko drške pištolja; on ga podiže, nanišani i otkoči.","Čulo se, u mirnom noćnom vazduhu, to pomeranje kočnice pištolja; čulo se tako jasno da se Mens u kupoli odmah okrete i nanišani sad u Gabrijela Bejnsa. Njih dvojica ostadoše tako, ne govoreći ništa, nepokretni; svetlosti nije bilo ni približno dovoljno da bi jedan drugog videli dobro.","Jedna misao, emanirajući Bog zna odakle, uđe u um Gabrijela Bejnsa. \"Gospodine Ritersdorfe, tvoja žena je u blizini; hvatam njenu cefaličnu aktivnost. Zato savetujem da se baciš na zemlju.\"","Zemljanin, ali i Anet Golding, padoše istog trena potrbuške; Mens u tenku, iznenađen, okrete laserski pištolj od Gabrijela Bejnsa, zagleda se u noć, nesiguran.","Zrak iz lasera, nanišanjen maltene savršeno, zablista iznad opruženog tela Zemljanina, prodre u oklop slupanog broda i nestade u šištanju rastopljenog metala. Mens u tenku poskoči i okrete se ka tački iz koje je, kako se njemu činilo, zrak maločas dopro. Oružje je stegao jače, ali to je bio samo nagonski grč; nije opalio. Ni on, ni Gabrijel Bejns nisu uspevali da sagledaju šta se dešava: ko puca na koga.","Gabrijel Bejns povika Aneti: Ulazi u kola! Otvorio je druga vrata, ka njoj, i držao ih tako otvorena. Anet podiže glavu, pogleda ga i okrete se ka čoveku sa Zemlje koji je ležao pored nje. To dvoje se pogledaše samo na tren, pridigoše se i hitro pritrčaše kolima, krivudajući zmijasto kroz mrak.","Mens poče pucati sa kupole tenka, ali ne na Anet i Zemljanina, nego u mrak, prema mestu odakle je maločas dejstvovao laser. Onda se on najednom uvuče u tenk; poklopac silovito tresnu iznad njega, u zatvoreni položaj; tenk se sav ustrese, a onda, uz gromoglasnu tutnjavu, pođe ka istom tom mestu koje je Mens gađao. Onda iz prednje cevi tenka izlete projektil; polete pravo napred, uporedo sa tlom, a onda eksplodira. Gabrijel Bejns, koji je u tom trenutku pokušavao da okrene automobil ka drumu - pored njega su na prednjem sedištu bili stisnuti Zemljanin i Aneta - oseti kako zemlja skače uvis, pod njim, i guta ga; zažmuri, ali događaj se nije mogao na taj način zaustaviti.","Pored njega Zemljanin opsova, a Anet zaječa.","Ti baksuzi, Mensi, bila je Gabrijelova misao, divlja od ogorčenja, dok je automobil poletao, bačen uvis udarnim talasom eksplozije projektila.","\"Takva projektilčina se ne ispaljuje\", dopre do njega Zemljaninov glas, jedva čujan u grmljavini, \"na takvu blizinu.\"","Udarni talas je šibao i tumbao kola; Gabrijel Bejns je naletao na bezbednosnu, meku oblogu krova, pa instrument-tablu ispred sebe... Svi bezbednosni aparati koje je inteligentni Pare mogao ugraditi u svoj automobil radili su ispravno, ali sve to skupa nije bilo dovoljno. Kola se nastaviše kotrljati po ravnici; a Gabrijel Bejns je razmišljao: Mrzim Mense. Nikada više neću zastupati zamisao o saradnji sa njima.","Neka osoba naletela je na njega i uzviknula: \"Oh, Bože!\" Anet Golding; on je uhvati. Držao se sad za nju. Svi prozori automobila behu već polupani; komadići plastike leteli su i padali kao kiša, širio se i oštri smrad nečeg nagorelog - to je mogla biti i njegova odeća, ne bi ga iznenadilo. Zaštitna protivpožarna pena poče kuljati, u mlazevima i grudvama, iz štrcaljki svud oko njega; uključila se zbog visoke temperature. Već sledećeg trenutka on se lomatao kroz sivo more, nemoćan da uhvati bilo šta... jer je izgubio Anet još jednom. Do vraga, pomisli on, ovi zaštitni uređaji, koji su me koštali toliko vremena i kožica, maltene su gori od same te eksplozije. Postoji li tu neka moralna pouka? - zapita se, tumbajući se kroz klizavu penu. Bilo je kao da ga mažu divovskim količinama pene za brijanje, u pripremi za neku veliku orgiju brijanja svih dlaka sa tela; davio se, pokušavao da izmakne ili da se nekako oslobodi te lepljive napasti.","\"U pomoć\", reče.","Niko, i ništa, mu ne odgovori.","Razneću ja taj tenk na komade, pomisli Gabrijel Bejns, mlatarajući kroz penu. Kunem se: osvetiću im se, našim neprijateljima, nadmenim Mensima... Oduvek sam ja znao da su oni protiv nas.","\"Grešiš, gospodine Bejns\", pojavi se misao u njegovoj svesti, misao smirena i razumna. \"Vojnik koji je ispalio projektil nije nameravao da našteti vama. Pre ispaljivanja izračunao je pažljivo - koliko je najbolje umeo. Pazi se da ne vidiš zlu nameru iza raznih slučajnih šteta. U ovom trenutku, on pokušava da stigne do vas i da vas izvuče iz vašeg automobila, koji gori. Da izvuče i tebe, i to dvoje koji su sa tobom.\"","\"Ako me možeš čuti\", pomisli Gabrijel Bejns uzvratno, \"pomozi mi.\"","\"Ne mogu ja ništa učiniti. Ja sam ljigavac; ja se ni u kom slučaju ne smem približiti plamenu, jer sam suviše osetljiv na toplotu, što su nedavni događaji jasno pokazali. Dvojica braće moje pokušali su učiniti nešto, i već su poginuli. A ja u ovom času još nisam spreman za novu sporifikaciju.\" Glas dodade, prezrivo: \"A i kad bih mogao nekog spasti, spasavao bih gospodina Ritersdorfa, čoveka sa Zemlje, koji je sa tobom u kolima.\"","Jedna ruka dohvati Gabrijela Bejnsa za okovratnik; podiže ga, izvuče iz kola, odbaci u stranu. Onaj Mens, ispoljavajući za Mense tipičnu, abnormalnu fizičku snagu, pruži ruke opet u automobil i izvuče Anetu Golding u bezbednost.","\"A sad gospodin Ritersdorf\", stiže misao ljigavca, brižna, i do mesta gde je Gabrijel ležao.","I po treći put, sasvim zanemarujući svoju bezbednost - takođe tipično za taj hiperaktivni temperament - Mens zađe u automobil. Ovog puta izvuče Zemljanina.","\"Hvala ti\", domisli ljigavac ka Mensu, sa olakšanjem i zahvalnošću. \"Kao uzvrat za tvoj podvig, daću ti informaciju: tvoj projektil nije pogodio gospođu Ritersdorf. Ona i taj simulakrum CIA, Denijel Magbum, i sad su tu negde, u mraku, ne vidiš ih, ali oni traže priliku da ponovo pucaju na tebe. Zato bi najbolje bilo da se vratiš u tenk, što pre možeš.\"","\"Zašto na mene?\" upita Mens, glasom, ljutito.","\"Zato što je tvoj klan uništio njihov brod\", stiže uzvratna misao ljigavca. \"Neprijateljstva između vas i njih su otvorena. Pojuri!\"","Vojnik Mens pojuri ka tenku.","Ali ne stiže do njega. Kad je prevalio dve trećine puta, iz mraka suknu laserski zrak i dodirnu ga samo na tren; i ugasi se. Vojnik pade licem ka tlu.","Sad će - nas; uvide Gabrijel Bejns snuždeno. Sedeo je i brisao penu sa sebe. Pitam se da li me je prepoznala, da li me pamti posle onoga što nas dvoje uradismo danas, ranije... Ako me je prepoznala, da li će, zbog toga, poželeti da me poštedi - ili da me još brže ubije?","Pokraj njega Zemljanin, čije je ime takođe glasilo, nekom čudnom podudarnošću, Ritersdorf, uspe da se pridigne u sedeći položaj. \"Imao si pištolj\", reče taj Zemljanin. \"Šta je bilo s njim?\"","\"Valjda je još u kolima.\"","\"Zašto bi nas ona ubila?\" upita Anet Golding, jedva dolazeći do daha.","Ritersdorf reče: \"Zato što zna zašto sam ja došao. Došao sam na ovaj mesec da ubijem nju.\" Izgledao je smiren. \"Do kraja ove noći, jedno od nas dvoje će umreti: ili ja, ili ona.\" Bilo je očigledno da je čvrsto rešen.","Iznad njih su zatutnjale retro-rakete neke letelice. Još jedan brod. Ogroman, vide Gabrijel Bejns, i ponada se: možda je to nekakva prilika da se spasu od doktorke Ritersdorf koja je, baš kao što je i pretpostavljao, skroz luda. Pa, makar taj brod bio pun Zemljana. Jer jasno je da ovde dr Ritersdorf ispoljava neki svoj, privatni, krvoločni poriv bez službene dozvole. Bar se on tako nadao.","Svetleća raketa se upali iznad njih; noć postade bela, i sve na tlu, svaki pa i najsitiniji predmet, svaki kamičak, postadoše vidljivi, jasnoćom veličanstvenom. Slupani brodić gospodina Ritersdorfa, napušteni tenk mrtvog Mensa, leš tog Mensa opružen ne mnogo daleko od njih, kola Gabrijelova koja su dogorevala i pretvarala se u šljaku, a na stotinak metara ispred tenka, ogromna jama puna ključale, dimeće lave, gde je projektil grunuo. I - daleko među drvećem, dve ljudske prilike. Meri Ritersdorf i taj drugi koga je ljigavac pomenuo. Tek sad Gabrijel vide i ljigavca, koji se bio sakrio blizu slupanog brodića. U svetlosti svetleće rakete koja se polako spuštala iz visina, ljigavac je izgledao jezivo; Gabrijel suzbi u sebi želju da se nasmeje.","\"Zemljanski ratni?\" upita Anet Golding.","\"Ne\", reče Ritersdorf. \"Vidi koliki je zec nacrtan sa strane.\"","\"Zec!\" Njene oči se raširiše. \"Je li to neka rasa inteligentnih zečeva? Postoji li tako nešto?\"","\"Ne\", stigoše misli ljigavca do Gabrijela Bejnsa. Ljigavac nastavi, činilo se sa žaljenjem. \"To što je iskrslo kao priviđenje jeste Bani Hentmen, koji traži tebe, Ritersdorfe. Bilo mu je, kao što si ti u svom pesimizmu predvideo, srazmerno lako da pogodi da ćeš doći na M2 Alfe Tri; poleteo je iz Brahe Sitija ubrzo posle tvog polaska sa Zemlje.\" Ljigavo biće objasni: \"Ja te misli izvlačim ovoga trenutka iz njegovog uma; naravno da sve dosad nisam znao za taj razvoj događaja, jer sam bio tek u fazi spore.\"","Ne razumem ovo, reče Gabrijel Bejns sebi. Ko je, za ime Boga, 'Bani Hentmen'? 'Bani' znači 'zečić', 'zeka'. Šta je on, neko zečje božanstvo? Zašto traži Ritersdorfa? Ali on, zapravo, nije siguran ni ko je Ritersdorf. Muž Meri Ritersdorf? Ili njen brat? Čitava situacija bila je u njegovom umu pometena; on požele da je opet u Adolfvilu, na pripremljenim, bezbednim položajima koje je njegov klan izgrađivao godinama, upravo za slučaj da nastupe ovakve grozote.","Očito je, zaključi on, da smo mi osuđeni na propast. Svi su se udružili protiv nas - Mensi, doktorka Ritersdorf, taj debeli brod iznad naših glava sa zečjim totemom naslikanim na boku, i, negde u blizini, zemaljske vojne vlasti koje čekaju da nastupe... Kakvi izgledi nam ostaju? U njemu se poče dizati masivni čep defetizma - što bi se, baš, moglo iz dobrih razloga i očekivati, pomisli on.","Nagnu se ka Anet Golding, koja je sedela i nejako pokušavala da otrese protivtoplotnu penu sa ruku, i reče joj: \"Zbogom.\"","Ona ga pogleda očima krupnim, tamnim. \"Kuda ćeš, Gavri?\"","\"Pa, jebi ga\", reče on, \"zar to nije svejedno?\" Nemaju nikakvih izgleda ovde, uhvaćeni u ovu poplavu svetlosti, na nišanu doktorke Ritersdorf i njenom laserskom oružju - koje je već ubilo menskog vojnika. Gabrijel se diže nesigurno na noge, poče smicati velike grudve pene sa sebe, otresati se kao mokar pas. \"Odlazim\", reče on Aneti, ali onda se rastuži, zbog nje; ne što će on poginuti, nego što će ona poginuti - to ga je ožalostilo. \"Voleo bih da mogu učiniti nešto za tebe\", reče, pa, ponet porivom, nastavi: \"Ali ta žena je luda; to znam iz ličnog iskustva.\"","\"Aha\", reče Anet i klimnu glavom. \"Znači, nije prošlo dobro. Mislim, onaj tvoj plan u vezi s njom.\" Pogledala je, onda, Ritersdorfa, ali krišom, da Ritersdorf ne primeti.","\"Šta kažeš, 'dobro'?\" On se nasmeja. Smešno, mnogo smešno. \"Podseti me da jednog dana to opišem.\" On se sagnu bliže njoj i poljubi je; Anetino lice, klizavo i mokro od pene, pritisnulo se uz njegovu njušku; onda se on uspravio i krenuo, sve jasno videći u bleštanju svetleće rakete koja je i dalje dejstvovala.","Hodao je i čekao da ga laserski zrak dodirne. A svetla je bilo toliko, da je on, i protiv volje, morao žmirkati, maltene žmuriti; i na taj način prevaljivati korak po korak, u nekom pravcu, ne određenom. Zašto ona ne puca već jednom? Pucaće, znao je; samo je želeo da to bude što pre. Poginuti od ruku te žene - dobra sudbina za jednog Parea; ironična i zaslužena.","Jedan oblik mu se ispreči na putu. On otvori oči. Tri oblika, i sva tri njemu dobro poznata; suočio se sa Sarom Apostoles, Omarom Dajamondom i Ignjatom Ledeburom, vrhunskom trojkom vizionara na ovom mesecu, ili, drugačije rečeno, sa troje najšenutijih među svima šenulima u svih sedam klanova. Šta će oni ovde? Došli su levitacijom, ili teleportacijom, ili već nekim njihovim načinom, ali neomagijom svakako. Njihovo prisustvo samo ga je nerviralo. Dovoljan je haos ovde i bez njih.","\"Zlo protivu zla ustalo\", proglasi Ignjat Ledebur pompezno. \"Ali iz toga, naši prijatelji moraju biti sačuvani. Imaj vere u nas, Gabrijele. Mi ćemo se pobrinuti da ti budeš veoma skoro preveden, psiho-putno, u bezbednost.\" Lica uzvišeno preobraženog, on pruži ruku Gabrijelu Bejnsu.","\"Ne ja\", reče Bejns. \"Anet Golding; njoj pomognite.\" I učini mu se, najednom, da je sav teret parejstva, branjenja sebe od svega i svačega, najednom podignut sa njega. Prvi put u svom životu učinio je nešto ne da bi sebe spasao, nego da bi spasao nekog drugog.","\"Biće i ona spasena\", reče mu Sara Apostoles, tonom smirenog ubeđivanja. \"Načinom istim.\"","Iznad njihovih glava veliki brod sa naslikanim zekom nastavio je da tutnji svojim retro-raketama; i da se spušta lagano. Da se prizemljuje."]}